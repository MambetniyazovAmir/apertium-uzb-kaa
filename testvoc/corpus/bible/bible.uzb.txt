1.Ibrohim oʻgʻli, Dovud oʻgʻli Iso Masihning nasabnomasi.
2.Ibrohimdan Is’hoq tugʻildi.     Is’hoqdan Yoqub tugʻildi.     Yoqubdan Yahudo va uning aka-ukalari tugʻildilar.
3.Yahudo va Tamaradan Paras hamda Zarah tugʻildilar.     Parasdan Hasroʻn tugʻildi.     Hasroʻndan Aram tugʻildi.
4.Aramdan Amminadab tugʻildi.     Amminadabdan Nahshoʻn tugʻildi.     Nahshoʻndan Salmoʻn tugʻildi.
5.Salmoʻn va Rahobadan Boʻaz tugʻildi.     Boʻaz va Rufdan Obid tugʻildi.     Obiddan Ishay tugʻildi.
6.Ishaydan podshoh Dovud tugʻildi.     Podshoh Dovud va Uriyoning sobiq xotinidan Sulaymon tugʻildi.
7.Sulaymondan Rahaba’m tugʻildi.     Rahaba’mdan Abiyo tugʻildi.     Abiyodan Oso tugʻildi.
8.Osodan Yoʻshafat tugʻildi.     Yoʻshafatdan Yoʻram tugʻildi.     Yoʻramdan Uzziyo tugʻildi.
9.Uzziyodan Yoʻtam tugʻildi.     Yoʻtamdan Ahaz tugʻildi.     Ahazdan Hizqiyo tugʻildi.
10.Hizqiyodan Manashe tugʻildi.     Manashedan Amoʻn tugʻildi.     Amoʻndan Yoʻshiyo tugʻildi.
11.Yoʻshiyodan Yoʻakim tugʻildi.     Yoʻakimdan Bobilga surgun boʻlish davrida Yakoʻniyo bilan aka-ukalari tugʻildilar.
12.Bobildagi surgunlik davridan keyin Yakoʻniyodan Sha’ltiel tugʻildi.     Sha’ltieldan Zarubobil tugʻildi.
13.Zarubobildan Abihud tugʻildi.     Abihuddan Elyoqim tugʻildi.     Elyoqimdan Azoʻr tugʻildi.
14.Azoʻrdan Sadoʻq tugʻildi.     Sadoʻqdan Axim tugʻildi.     Aximdan Elihud tugʻildi.
15.Elihuddan Il’azar tugʻildi.     Il’azardan Mattan tugʻildi.     Mattandan Yoqub tugʻildi.
16.Yoqubdan Maryamning eri Yusuf tugʻildi.     Maryamdan esa Masih deb atalgan Iso tugʻildi.
17.Shunday qilib, Ibrohimdan Dovudgacha hammasi boʻlib oʻn toʻrt nasl, Dovuddan Bobil surgunligigacha oʻn toʻrt nasl va Bobil surgunligidan Masih kelishigacha oʻn toʻrt nasldir.
18.Iso Masihning tugʻilishi shunday sodir boʻldi: Uning onasi Maryam Yusufga unashtirib qoʻyilgan edi. Ularning nikohidan oldin Maryam Muqaddas Ruhdan homilador ekani ma’lum boʻldi.
19.Uning eri Yusuf esa solih odam boʻlib, Maryamni sharmanda qilishni istamay, yashirincha qoʻyib yuborish niyatida boʻldi.
20.Buni oʻylab koʻrganidayoq, Xudovandning bir farishtasi tushida unga koʻrinib: “Ey Dovud oʻgʻli Yusuf! – dedi, – Sen Maryamni oʻzingga xotinlikka olishdan qoʻrqma; chunki uning vujudidagi homila Muqaddas Ruhdan paydo boʻlgan.
21.U oʻgʻil tugʻadi va Uning ismini Iso qoʻyasan, chunki U Oʻz xalqini gunohlaridan qutqaradi.
22.Bularning bari esa Xudovandning paygʻambar orqali aytgani bajo kelishi uchun roʻy berdi. Paygʻambar:
23.“Qiz homilali boʻlgʻay va oʻgʻil tuqqay,     Uning ismini esa Immanuil qoʻyurlar”,– deb karomat qilgan edi. Immanuil – “Xudo biz bilan” demakdir”.
24.Yusuf uygʻongach, Xudovandning farishtasi unga buyurganidek qildi va Maryamni xotinlikka oldi.
25.Lekin u tugʻmaguncha unga yaqinlashmadi. Nihoyat, Maryam oʻzining toʻngʻich oʻgʻlini tugʻdi va Uning ismini Iso qoʻydi.

Matthew II
1.Iso podshoh Hirod davrida, Yahudiyaning Baytlahm shaharchasida tugʻilganidan keyin, sharqdan Quddusga munajjimlar keldi.
2.Ular:     – Yahudiylarning podshohi boʻlib tugʻilgan bola qayerda? Biz sharqda Uning yulduzini koʻrdik, Unga ta’zim qilgani keldik, – dedilar.
3.Podshoh Hirod buni eshitgach, u bilan butun Quddus bezovtalanib ketdi.
4.U barcha yahudiy oliy ruhoniylari va ulamolarini toʻplab, ulardan Masihning qayerda tugʻilishi kerakligini soʻradi.
5.Ular esa:     – Yahudiyaning Baytlahm shahrida, – deyishdi unga, – chunki paygʻambarning kitobida shunday yozilgan:
6.“Ey Yahudo diyoridagi Baytlahm!     Sen Yahudo ulugʻlaridan aslo kam emassan.     Zero xalqim – Isroilni boquvchi Dohiy     Sendan kelib chiqajak”.
7.Oʻshanda Hirod munajjimlarni yashirincha chaqirib, ulardan yulduzning paydo boʻlgan aniq vaqtini bilib oldi.
8.Soʻng ularni Baytlahmga yuborib:     – Boringlar, chaqaloq haqida sinchiklab surishtiringlar. Uni topgach, menga xabar beringlar, toki men ham borib Unga ta’zim qilayin, – dedi.
9.Munajjimlar podshohning soʻzlariga quloq solib joʻnadilar. Ular sharqda koʻrgan yulduz esa ularga yoʻl koʻrsatib bordi va nihoyat, chaqaloq yotgan joy tepasiga kelib toʻxtadi.
10.Ular yulduzni koʻrib, haddan ziyod quvondilar.
11.Uyga kirib, chaqaloqni va Uning onasi Maryamni koʻrdilar-da, muk tushib, chaqaloqqa ta’zim qildilar. Soʻng xazinalarini ochib, Unga oltin, xushboʻy tutatqilar va mumiyo tortiq qildilar.
12.Hirodga qaytmaslik haqida tushlarida ogohlantirilgandan keyin, boshqa yoʻl bilan oʻz yurtlariga qaytib ketdilar.
13.Munajjimlar joʻnab ketganlaridan soʻng, Xudovandning bir farishtasi Yusufga tushida koʻrinib: “Oʻrningdan tur! – dedi. – Chaqaloq bilan onasini olib, Misrga qoch va men senga biror narsa aytmagunimcha, u yerda qolgin. Chunki Hirod chaqaloqni qidirib topsa, uni halok qilish niyati bor”.
14.Yusuf shu kechasiyoq turib, chaqaloq bilan onasini olib, Misrga qarab yoʻlga tushdi.
15.Hirodning ajali yetgunigacha, u yerda qoldi. Shu tariqa Xudovandning: “Men Oʻgʻlimni Misrdan chaqirib oldim”, – deb paygʻambar orqali aytgan soʻzi bajo keldi.
16.Hirod munajjimlar tomonidan aldanganini payqagach, juda qattiq gʻazablandi. Ulardan bilib olgan vaqtga koʻra, Baytlahm hamda uning tevarak-atroflaridagi ikki yosh va undan kichik boʻlgan hamma oʻgʻil bolalarni qilichdan oʻtkazgani kishi yubordi.
17.Oʻshanda Yeremiya paygʻambarning ushbu karomati bajo keldi:
18.“Ramadan bir nido eshitilur,     Cheksiz bir nolayu ohu figʻon, bu.     Bolalari uchun yigʻlar Rohila,     Hech na yupatolmas, endi ular yoʻq”.
19.Hirodning oʻlimidan keyin Xudovandning bir farishtasi Misrda Yusufga tushida koʻrinib:
20.“Oʻrningdan tur! – dedi. – Chaqaloq bilan onasini olib, Isroil mamlakatiga yoʻl ol. Chunki chaqaloqning joniga qasd qilganlar olamdan oʻtdi”.
21.Shunda Yusuf chaqaloq bilan onasini olib joʻnadi, Isroil mamlakatiga qaytib keldi.
22.Ammo Yahudiyada Hirod oʻrniga uning oʻgʻli Arxelay taxtga chiqqanini eshitib, u yerga borishga qoʻrqdi. Biroq tushida vahiy kelgach, u Jalila yurtiga bordi.
23.U yurtning Nosira degan shahrida joylashdi. Shunday qilib, “U nosiralik deb atalgay”, – degan paygʻambar soʻzi bajo keldi.

Matthew III
1.Oʻsha kunlarda Yahyo paygʻambar paydo boʻlib, Yahudiya choʻlida voizlik qila boshladi.
2.U: “Tavba qilinglar, chunki Osmon Shohligi yaqinlashdi!” – deb xitob qilar edi.
3.Bu voqea esa Isha’yo paygʻambarga vahiy qilingan shu oyatga toʻgʻri keladi:     “Mana, choʻlda nido yangramoqda:     Xudovand yoʻlini tayyorlangiz,     Ravon aylangiz soʻqmoqlarin! – deya”.
4.Yahyoning oʻzi tuya junidan kiyim kiyib, beliga teridan kamar taqar edi. Uning yeguligi esa chigirtka bilan yovvoyi asal edi.
5.Quddusda, Yahudiya yurti boʻylab va Oʻrdun daryosi atrofida yashovchilarning hammasi Yahyo paygʻambarning oldiga chiqar edi.
6.Ular gunohlarini e’tirof etib, Yahyoning buyrugʻi bilan Oʻrdun suviga choʻmib imon keltirar edilar.
7.Farziy va sadduqiy mazhablaridan ham talay kishi choʻmish uchun uning oldiga kelayotganlarini Yahyo koʻrib, ularga dedi: “Voy ilonlar zoti! Boshingizga keladigan Xudo gʻazabidan qochib qutulishingizni sizlarga kim uqtirdi?
8.Bundan buyon tavba qilganingizga yarasha hosil beringlar!
9.“Ibrohim bizning otamiz”, deb koʻnglingizdan oʻtkazmanglar. Men sizlarga aytamanki, Xudo shu toshlardan Ibrohimga avlod tiklashga qodir.
10.Hozirdanoq daraxtlar ildizida bolta yotibdi-ku. Yaxshi meva bermagan har qanday daraxt kesilib olovga tashlanadi.
11.Men sizlarni tavbaga chaqirish uchun suvga choʻmdirib yuribman. Lekin mening ketimdan Kelayotgan mendan qudratlidir. Men Uning choriqlarini koʻtarishga ham arzimayman. U sizlarni Muqaddas Ruhga va olovga choʻmdiradi.
12.Uning panshaxasi qoʻlida tayyor turibdi. U oʻz xirmonini shopirib tashlaydi; bugʻdoyini omborga toʻplab, somonni soʻnmas oʻtda yondirib yuboradi”.
13.Oʻshanda Iso Yahyoning huzurida suvga choʻmish uchun Jaliladan Oʻrdun daryosi boʻyiga keldi.
14.Lekin Yahyo Isoni toʻxtatmoqchi boʻlib:     – Men Sening huzuringda imon keltirishim kerak edi. Sen boʻlsang, mening oldimga kelyapsanmi? – dedi.
15.Iso unga javob berib:     – Endi rozi boʻl, chunki biz shu yoʻsinda ilohiy amrni toʻla bajarishimiz oʻrinlidir, – dedi.     Shundan keyin Yahyo Isoga izn berdi.
16.Iso daryoga tushdi. U suvdan chiqqan zahoti, osmon ochilib ketdi va Xudoning Ruhi kaptarday Isoning ustiga tushib qoʻngani koʻrindi.
17.Osmondan esa: “Bu Mening sevikli Oʻgʻlimdir, Undan mamnunman”, – degan nido keldi.

Matthew IV
1.Oʻshanda Iso, iblisning sinovidan oʻtish uchun Muqaddas Ruh tomonidan sahroga olib borildi.
2.U qirq kun va qirq kecha roʻza tutib, oxiri och qoldi.
3.Shunda vasvasa qiluvchi Isoning yoniga kelib Unga:     – Agar Sen Xudoning Oʻgʻli boʻlsang, aytgin, bu toshlar nonga aylansin! – dedi.
4.Iso unga javoban dedi:     –  Tavrotda: “Inson birgina non bilan emas, balki Xudoning ogʻzidan chiqqan har bir soʻz bilan yashaydi”, deb yozilgan.
5.Keyin iblis Isoni tabarruk shaharga keltirdi va ma’badning tepasida turgʻizib,
6.Unga dedi:     – Agar Sen Xudoning Oʻgʻli boʻlsang, Oʻzingni pastga tashla-chi. Chunki  Zaburda shunday yozilgan-ku:     “U Sen haqda Oʻz farishtalariga amr etgay:     Ular Seni qoʻllarida koʻtarib ketar,     Oyogʻing ham toshga qoqilib ketmas”.
7.Iso unga:     – “Egang Xudovandni sinama”, deb yozilgani ham bor, – dedi.
8.Iblis Isoni yana juda baland toqqa olib chiqib ketdi. Dunyoning barcha saltanatlarini hamda ularning hashamatini Unga koʻrsatib:
9.– Agar tiz choʻkib menga sajda qilsang, bularning hammasini Senga beraman, – dedi.
10.Shunda Iso:     – Yoʻqol koʻzimdan, shayton! Chunki  Tavrotda: “Egang – Xudovandga sajda qil, birgina Unga itoatda boʻl”, deb yozilgan, – dedi.
11.Shundan soʻng iblis Isoni tark etdi va farishtalar esa kelib, Isoga xizmat qila boshladilar.
12.Iso Yahyoning hibsga olinganini eshitgach, Jalilaga qaytib bordi.
13.U Nosira shahrida koʻp qolmay, Zavulun va Naftoli yurtidagi koʻl boʻyida joylashgan Kafarnahum shahriga kelib oʻrnashdi.
14.Shunday qilib, Isha’yo paygʻambarga vahiy boʻlgan ushbu oyat bajo keldi:
15.“Ey Zavulun diyori va Naftoli diyori,     Oʻrdun nahrining naryogʻida,     Dengiz yoʻlida joylashgan majusiylar Jalilasi!
16.Zulmatda qolib kelgan xalq katta ziyoni koʻrdi,     Oʻlim soyasiga burkangan el ufqlari yorishdi”.
17.Shu kundan boshlab Iso voizlik qiladigan boʻlib: “Tavba qilinglar, chunki Osmon Shohligi yaqinlab qoldi”, – deb aytar edi.
18.Jalila koʻli yonidan oʻtayotganida, Iso koʻlga toʻr tashlab turgan ikki aka-uka – Butrus deb ataluvchi Simun va uning ukasi Idrisni koʻrib qoldi. Ular baliqchi edilar.
19.Iso ularga: “Mening orqamdan yuringlar, Men sizni inson ovchilari qilaman”, – dedi.
20.Aka-uka darhol toʻrlarini qoldirib, Uning orqasidan ergashdilar.
21.U yerdan oʻtayotib, Iso boshqa ikki aka-uka – Zabadiyning oʻgʻli Yoqub va uning ukasi Yuhannoni koʻrib qoldi. Ular otalari Zabadiy bilan birga qayiqda toʻrlarini yamab oʻtirishgan edi. Iso ularni ham chaqirdi.
22.Ular ham darhol qayiqni va otalarini qoldirib, Isoning orqasidan ergashdilar.
23.Iso butun Jalilani aylanib chiqdi. U yurtning ibodatxonalarida ta’lim berib, Xudoning Shohligi toʻgʻrisidagi Xushxabarni e’lon qilib, odamlardagi har turli kasallik va darmonsizlikni shifolab yurdi.
24.U haqdagi xabar butun Suriyaga yoyildi. Turli-tuman dardu illatlardan qiynalib yurganlar, jinga chalinganlar, tutqanoq va shol kasaliga yoʻliqqanlarning hammasini Isoning oldiga keltirishar, U esa ularni sogʻaytirar edi.
25.Jalila va Oʻnkent viloyatidan, Quddusdan, Yahudiya hamda Oʻrdunning narigi tomonidagi yurtlardan kelgan koʻplab xaloyiq Uning orqasidan ergashib bordi.

Matthew V
1.Iso talay xaloyiqni koʻrib, toqqa chiqib oʻtirdi. Shogirdlari Uning oldiga kelishdi.
2.Iso ularga ta’lim berish uchun ogʻzini ochib, dedi:
3.“Ruhan kambagʻal boʻlganlar baxtlidir,     Chunki Osmon Shohligi ularnikidir.
4.Yigʻlayotganlar baxtlidir,     Chunki ular tasalli topur.
5.Beozor boʻlganlar baxtlidir,     Chunki ular yer yuziga ega boʻlur.
6.Adolatga ochu chanqoqlar baxtlidir,     Chunki ular toʻq boʻlur.
7.Rahmdil boʻlganlar baxtlidir,     Chunki ular rahm-shafqat topur.
8.Pokdil boʻlganlar baxtlidir,     Chunki ular Xudoni koʻrur.
9.Tinchlik oʻrnatuvchilar baxtlidir,     Chunki ular Xudo oʻgʻillari deyilur.
10.Adolat yoʻlida jabr koʻrganlar baxtlidir,     Chunki Osmon Shohligi ularnikidir.
11.Men tufayli odamlar sizni haqoratlab quvgʻin etsa, siz haqda yolgʻon gapirib fisqu gʻiybat qilsa, baxtlisiz!
12.Sevininglar va xursand boʻlinglar, chunki sizga osmon mukofoti buyuk. Sizdan avval oʻtgan paygʻambarlar ham shunday quvgʻin boʻlgan”.
13.“Siz – yerning tuzisizlar. Agarda tuz kuchini yoʻqotsa, uni yana qanday shoʻr qilish mumkin? U endi chiqitga tashlab yuboriladi, oyoq ostida poymol boʻlishdan boshqaga yaramaydi.
14.Siz – dunyoning nurisizlar. Togʻning tepasida qurilgan shahar yashirin qololmaydi.
15.Shuningdek, shamni yoqib, keyin idish bilan yopib qoʻyishmaydi. Uydagilarning hammasiga yorugʻlik bersin, deb uni shamdonga qoʻyishadi.
16.Ayni ravishda sizning nuringiz ham insonlar oldida shunday porlasinki, ular yaxshi ishlaringizni koʻrib, osmondagi Otangizni ulugʻlasinlar”.
17.“Meni Tavrot yoki paygʻambar oyatlarini bekor qilgani keldi, deb oʻylamanglar. Men bekor qilgani emas, balki bajo keltirgani keldim.
18.Sizga chinini aytayin: yeru osmon tugamaguncha va taqdir etilgan hamma narsa amalga oshmaguncha, Tavrotdan na bir harf, na bir nuqta oʻchadi.
19.Shunday qilib, kim bu amrlarning eng kichigini ham insonlarga buzib oʻrgatsa, Osmon Shohligida eng kichik boʻladi. Lekin kim bu amrlarni bajarib boshqalarga oʻrgatsa, Osmon Shohligida buyuk boʻladi.
20.Sizlarga aytib qoʻyay: agar sizning solihligingiz ulamolar va farziylarning solihligidan ustun kelmasa, Osmon Shohligiga kirolmaysizlar”.
21.“Qadimgilarga: “Odam oʻldirma; kim odam oʻldirsa, javobgarlikka tortiladi”, – deb aytilganini eshitgansizlar.
22.Lekin Men sizga aytaman: kimki birodariga behuda gʻazablansa, javobgarlikka tortiladi. Kimki birodariga ahmoq desa, oliy mahkamada javob beradi. Kimki birodariga telba desa, jahannam olovida javob beradi.
23.Shunday qilib, sen xayr-ehsoningni qurbongohga olib kelganingda, agar u yerda birodaring sendan xafa ekani yodingga tushsa,
24.xayr-ehsoningni u yerda, qurbongoh oldida qoldir va borib, avval birodaring bilan yarashgil. Shundan keyin kelib, xayr-ehsoningni bajo keltir.
25.Sen raqibing bilan  qozixonaga borarkansan, yoʻl-yoʻlakay u bilan kelishishga shoshil, toki raqibing seni qoziga, qozi esa mirshabga topshirib, seni zindonga tashlamasin.
26.Senga chinini aytayin: oxirgi tiyiningni bermaguningcha, u yerdan chiqolmaysan!”
27.“Qadimgilarga: “Zino qilma”, – deb aytilganini eshitgansizlar.
28.Lekin Men sizga aytaman: kim bir ayolga shahvat bilan qarasa ham, allaqachon koʻnglida u bilan zino qilgan boʻladi.
29.Agar sening oʻng koʻzing gunoh qilishingga sabab boʻlsa, uni sugʻurib tashla. Chunki butun badaning jahannamga tashlanishidan koʻra, a’zoyingdan birining nobud boʻlgani sen uchun yaxshiroqdir.
30.Agar sening oʻng qoʻling gunoh qilishingga sabab boʻlsa, uni chopib tashla. Chunki butun badaning jahannamga yoʻliqishidan koʻra, a’zoyingdan birining nobud boʻlgani sen uchun yaxshiroqdir.
31.Yana deyilganki: “Kim xotini bilan ajralmoqchi boʻlsa, unga taloq xatini yozib bersin”.
32.Lekin Men sizga aytaman: kim bevafolik aybidan boshqa sabab bilan xotinidan ajralsa, unga zino qilishga sabab topib beradi. Shuningdek, kim ajralgan xotinga uylansa, zino qilgan boʻladi”.
33.“Yana qadimgilarga: “Qasamdan qaytma. Ichgan qasamlaringni Xudovand oldida bajo keltir”, – deb aytilganini eshitgansizlar.
34.Lekin Men sizga aytaman: hech qanday qasam ichmanglar – na osmon haqi, chunki u Xudoning taxtidir;
35.na yer haqi, chunki u Xudoning poyandozidir; na Quddus haqi, chunki u Buyuk Podshohning shahridir.
36.Boshing haqi ham qasam ichma, chunki sen bironta sochingni oq yoki qora qilolmaysan.
37.Sizlarning soʻzingiz faqat “ha” yoki “yoʻq” boʻlsin. Bundan ortigʻi esa shaytonlikdir”.
38.“Sizlar: “Koʻz evaziga koʻz, tish evaziga tish”, – deb aytilganini eshitgansizlar.
39.Lekin Men sizga aytaman: yomonga qarshi chiqma. Kim sening oʻng chakkangga ursa, unga ikkinchisini ham oʻgir.
40.Kim sen bilan da’volashib, koʻylagingni olmoqchi boʻlsa, unga toʻningni ham berib yubor.
41.Kim seni bir chaqirim yoʻl yurishga majbur qilsa, u bilan ikki chaqirim yur.
42.Sendan soʻraganga ber, sendan qarz olmoqchi boʻlgandan yuz oʻgirma”.
43.“Yana: “Qardoshingni sevgin, dushmaningdan nafratlan”, – deb aytilganini eshitgansizlar.
44.Lekin Men sizga aytaman: dushmanlaringizni sevinglar. [Sizni la’natlaganlarni duo qilinglar. Sizdan nafratlanganlarga yaxshilik qiling. Sizning nomingizga isnod keltirganlar uchun,] sizga jabr-zulm oʻtkazganlar uchun ibodat qilinglar.
45.Shunda siz osmondagi Otangizning oʻgʻillari boʻlasizlar. Chunki U Oʻz quyoshini yovuzlar ustida ham, yaxshilar ustida ham balqitadi, yomgʻirini solihlar ustiga ham, fosiqlar ustiga ham yogʻdiradi.
46.Agar sizni sevadiganlarnigina sevsangiz, bundan sizga rahmat boʻlurmi? Soliqchilar ham xuddi shunday qilishmaydimi?
47.Agar siz faqat birodarlaringiz bilangina salomlashsangiz, qanday fazilatli ish qilgan boʻlasizlar? Butparastlar ham xuddi shunday qilishmaydimi?
48.Shunday qilib, osmondagi Otangiz barkamol boʻlgani kabi, siz ham barkamol boʻlinglar”.

Matthew VI
1.“Ehtiyot boʻlinglar, savobli ishingizni odamlarga koʻrinish uchun hammaning koʻz oʻngida qilmanglar. Aks holda osmondagi Otangizdan mukofot ololmaysizlar.
2.Shunday qilib, sen birovga sadaqa bermoqchi boʻlsang, oʻtgan-ketganga jar solma. Ikkiyuzlamachilargina odamlardan olqish olish uchun ibodatxonalarda va koʻcha-koʻyda shunday qiladilar. Sizlarga chinini aytayin: bular oʻzlariga yarasha mukofotni olib boʻldilar.
3.Sen sadaqa berayotganingda, chap qoʻling oʻng qoʻling nima qilayotganini bilmasin.
4.Ya’ni sening muruvvating yashirin boʻlsin. Shunda yashirin boʻlganlarni koʻruvchi Otang seni aniq taqdirlaydi”.
5.“Ibodat qilayotganingizda, odamlarga koʻrinish uchun ibodatxonalarda va koʻcha burchaklarida turib ibodat qilishni yaxshi koʻradigan ikkiyuzlamachilarga oʻxshamanglar. Sizlarga chinini aytayin: ular oʻzlariga yarashasini olib boʻldilar.
6.Sen esa ibodat qilayotganingda oʻz hujrangga kir va eshikni berkitib, yashirin boʻlgan Otangga ibodat qil. Shunda yashirin boʻlganlarni koʻruvchi Otang seni aniq taqdirlaydi.
7.Ibodat qilayotganingizda, majusiylar kabi ortiqcha soʻzlarni takrorlab turmanglar. Ular: koʻp soʻzlasam, ibodatim ijobat boʻladi, deb oʻylaydilar.
8.Ularga oʻxshamanglar, chunki Otangiz nimalarga muhtojligingizni Undan soʻrashingizdan oldin biladi.
9.Sizlar esa bunday ibodat qilinglar:     Bizning osmondagi Otamiz!     Sening muqaddas isming ulugʻlansin.
10.Sening Shohliging kelsin.     Osmonda boʻlgani kabi,     Yerda ham Sening irodang bajo kelsin.
11.Bugungi rizq-roʻzimizni bergin.
12.Bizga gunoh qilganlarni biz kechirgandek,     Sen ham bizning gunohlarimizni kechirgin.
13.Bizni vasvasaga duchor qilmagin,     Ammo yovuz shaytondan xalos qilgin.     [Saltanat, kuch-qudrat va shon-shuhrat to abad Senikidir. Omin.]
14.Agar siz boshqalarning ayb-gunohlarini kechirsangizlar, samoviy Otangiz ham sizni kechiradi.
15.Biroq, agar siz boshqalarning ayb-gunohlarini kechirmasangizlar, Otangiz ham sizni kechirmaydi”.
16.“Roʻza tutayotganingizda, ikkiyuzlamachilar kabi qovoq osiltirib yurmanglar. Ular roʻza ekanlarini odamlarga bildirish uchun oʻzlarini avzoyi buzuq qilib koʻrsatadilar. Sizlarga chinini aytayin: ular oʻzlariga yarashasini olib boʻldilar.
17.Lekin sen roʻza tutganingda, oʻzingni yuvib-tarab yurgin,
18.toki roʻza tutganing insonlarga emas, balki yashirin boʻlgan Otangga oshkor boʻlsin. Yashirin boʻlganlarni koʻruvchi Otang esa seni aniq taqdirlaydi”.
19.“Bu dunyoda kuya va zang yeb ketadigan hamda oʻgʻri teshib talaydigan xazinalarni jamlamanglar.
20.Aksincha, kuya va zang yeb ketmaydigan, oʻgʻri teshib talamaydigan u dunyoning xazinalarini jamlanglar.
21.Xazinangiz qayerda boʻlsa, yuragingiz ham oʻsha yerda boʻlur.
22.Koʻz – tanning chirogʻidir. Agar sening koʻzing tiniq boʻlsa, butun taning ham yorugʻ boʻlur.
23.Ammo koʻzing yomon boʻlsa, butun taning ham qorongʻi boʻlur. Agarda ichingdagi nur qorongʻi boʻlib tursa, u qorongʻilik qanchalik qoʻrqinchli boʻlur!
24.Hech kim ikki xoʻjayinga xizmat qilolmaydi. U yo birini yomon koʻrib, boshqasini sevadi, yoki biriga ixlos qoʻyib, boshqasini xorlaydi. Siz ham Xudoga, ham pulga birdek sigʻina olmaysizlar”.
25.“Binobarin, sizga shuni aytaman: nima yeb, nima ichamiz, deb joningiz uchun, nima kiyamiz, deb taningiz uchun tashvishlanib yurmanglar. Jon ovqatdan, tan esa kiyimdan afzal emasmi?
26.Koʻkda uchuvchi qushlarga qaranglar: ular na ekadi, na oʻradi, na omborga don yigʻadi. Shunga qaramay, samoviy Otangiz ularning rizqini beradi. Siz esa ulardan ancha a’loroq emasmisiz?
27.Sizlardan kim tashvishlanib, oʻz umrini bir lahza boʻlsin uzaytira olar ekan?
28.Nega kiyim uchun tashvishlanasizlar? Dashtdagi piyozgullarning qanday oʻsishiga qarab, ibrat olinglar: ular na mehnat qilar, na charx yigirar.
29.Ammo sizlarga aytib qoʻyay: hatto podshoh Sulaymon ham oʻzining shuhrat choʻqqisida bularning hech biriday kiyinmagan edi.
30.Agar Xudo bugun bor boʻlib, ertaga oʻchoqqa otiladigan dasht oʻtiga shunday zeb bergan boʻlsa, sizni undan kam koʻrarmidi, ey imoni sustlar?!
31.Shunday ekan, nima yeymiz, nima ichamiz, nima kiyamiz, deb tashvishlanib yurmanglar.
32.Majusiylar hadeb bularning gʻamida yurishadi. Lekin samoviy Otangiz siz bularning bariga muhtoj ekaningizni biladi-ku!
33.Siz avvalo Xudoning Shohligi va Uning irodasi payidan boʻlinglar, shunda bularning hammasi sizga qoʻshimcha qilib beriladi.
34.Binobarin, ertagi kun haqida tashvish tortmanglar. Ertaning tashvishi ertaning oʻziga tegishlidir. Har bir kunning dardi oʻziga yetar”.

Matthew VII
1.“Boshqalarni hukm qilmanglar, siz ham mahkum boʻlmaysiz.
2.Sizlar qanday hukm qilsangiz, sizga ham shunday hukm oʻtkaziladi. Sizlar qanday oʻlchov bilan oʻlchasangiz, sizga ham shunday oʻlchov tatbiq etiladi.
3.Nega sen birodaring koʻzidagi choʻpni koʻrasanu, lekin oʻz koʻzingdagi xodani sezmaysan?
4.Sening koʻzingda xoda bor ekan, qanday qilib birodaringga: “Kel, koʻzingdagi choʻpni chiqarib olay”, – deysan?
5.Ey ikkiyuzlamachi! Oldin oʻz koʻzingdan xodani chiqarib ol, keyin birodaring koʻzidan choʻpni qanday chiqarmoq uchun koʻzing ochiladi.
6.Muqaddas boʻlgan narsani itlarga bermang, marvaridlaringizni choʻchqalar oldiga tashlamang. Tagʻin bularni oyoq-osti qilib, soʻngra oʻzingizni tilka-pora qilmasinlar!”
7.“Soʻrab turing, sizga beriladi. Izlab turing, topasizlar. Taqillatib turing, sizga ochiladi.
8.Chunki har bir soʻragan olar, izlagan topar, taqillatganga eshik ochilar.
9.Orangizda bir kimsa bormi, oʻgʻli undan non soʻraganda, unga tosh bersa?
10.Yoki baliq soʻraganda, unga ilon bersa?
11.Sizlar yovuz boʻla turib, bolalaringizga yaxshi hadyalar berishni bilsangiz, boz ustiga osmondagi Otangiz Undan soʻraganlarga moʻl-koʻl ne’matni beradi!
12.Odamlar sizga qanday muomala qilishlarini istasangiz, siz ham ularga shunday muomalada boʻling. Tavrot va paygʻambarlar ta’limotining magʻzi shundadir”.
13.“Tor eshikdan kiringlar! Chunki halokatga eltuvchi yoʻl koʻp enli, darvozasi esa kengdir. Ana, shu tomon yurayotganlar koʻp.
14.Hayot sari eltuvchi yoʻl esa tang, eshigi juda tordir. Bu yoʻlni topadiganlar oz”.
15.“Soxta paygʻambarlardan ehtiyot boʻlinglar! Ular sizning oldingizga qoʻy kiyimida keladilar, lekin ichlaridan yirtqich boʻrilardir.
16.Ularni mevalaridan bilib olasizlar. Tikanakdan uzum, yoki yantoqdan anjir terisharmikan?
17.Har bir yaxshi daraxt yaxshi meva berar, yomon daraxt esa yomon meva berar.
18.Yaxshi daraxt yomon meva berolmas, yomon daraxt ham yaxshi meva berolmas.
19.Yaxshi meva bermaydigan har bir daraxt esa kesilib, olovga tashlanadi.
20.Shunday qilib, soxta paygʻambarlarni mevalaridan bilib olasizlar.
21.Meni “Yo Rabbiy, yo Rabbiy” deb chaqirgani bilan har bir odam Osmon Shohligiga kiravermaydi. Bunga osmondagi Otamning irodasini bajo keltiruvchigina erishadi.
22.Qiyomat kunida koʻplar Menga: “Yo Rabbiy, yo Rabbiy, bizlar Sening noming bilan bashorat qilmadikmi? Sening noming bilan jinlarni quvib chiqarmadikmi? Sening noming bilan koʻpgina moʻjizalar yaratmadikmi?” – deydilar.
23.Oʻsha vaqtda Men ularning yuziga qarab: Men sizlarni hech qachon tanigan emasman. Ey badkirdorlar, Mening oldimdan ketinglar! – deyman”.
24.“Endi kim Mening bu soʻzlarimni eshitib, ularni bajo keltirsa, uni oʻz uyini tosh ustiga qurgan farosatli odamga oʻxshataman.
25.Yomgʻir yogʻib, sellar toshib, shamollar esib, u uyni bosib qolibdi. Lekin tosh ustiga oʻrnatilgani uchun qulamabdi.
26.Biroq kim Mening bu soʻzlarimni eshitib, ularni bajo keltirmasa, oʻz uyini qum ustiga qurgan farosatsiz odamga oʻxshaydi.
27.Yomgʻir yogʻib, sellar toshib, shamollar esib, u uyni bosib qolibdi. Uy esa qulab, yer bilan yakson boʻlibdi”.
28.Iso bu soʻzlarni aytib boʻlgandan keyin, xaloyiq Uning ta’limotiga hayron qoldi.
29.Chunki Iso ularga ulamolar va farziylar kabi emas, balki qudratli kuch egasiday ta’sirchan ta’lim berar edi.

Matthew VIII
1.Iso togʻdan tushgach, tumonat xaloyiq Uning orqasidan ergashdi.
2.Shu oʻrtada bir moxov Unga yaqinlashib, sajda qildi-da:     – Hazrat, agar istasang, meni moxovlikdan pok qila olasan, – dedi.
3.Iso qoʻlini uzatdi va unga tegizib:     – Istayman, pok boʻl! – dedi. Moxov shu zahoti dardidan forigʻ boʻldi.
4.Iso unga:     – Ehtiyot boʻl, buni hech kimga aytma. Lekin borib, oʻzingni ruhoniyga koʻrsat va sogʻayganingni tasdiqlatgin, Muso paygʻambar buyurgan qurbonlikni keltirib ber, – dedi.
5.Iso Kafarnahum shahriga kirib kelayotganda, bir yuzboshi Uning oldiga keldi va yolvorib:
6.– Hazrat, mening xizmatkorim uyda shol boʻlib gʻoyat qiynalib yotibdi, – dedi.
7.Iso unga:     – Men borib uni sogʻaytiraman, – dedi.
8.Yuzboshi javob berib:     – Hazrat! – dedi, – Kulbamga oyoq bosishing uchun men munosib emasman. Sen birgina soʻz aytsang, bas, xizmatkorim sogʻayib ketadi.
9.Chunki men ham buyruqqa tobe odamman, shuningdek, mening buyrugʻimga boʻysunuvchi askarlarim ham bor. Biriga “ket” desam, ketadi. Boshqasiga “kel” desam, keladi. Biron xizmatkorimga “shuni qil” desam, qiladi.
10.Iso buni eshitgach hayron qoldi. Orqasidan ergashib kelayotganlarga:     – Sizlarga chinini aytayin, – dedi, – Men bunchalik buyuk ishonchni Isroilning biron joyida ham topmadim.
11.Sizlarga shuni aytaman:  qiyomatda sharqu gʻarbdan koʻplar kelib, Osmon Shohligida Ibrohim, Is’hoq va Yoqub bilan birga ziyofatga oʻtirishadi.
12.Lekin Shoh ahlining oʻzlari esa tashqi qorongʻilikka otiladilar. U yerda zor yigʻlab, tish gʻichirlatadilar.
13.Keyin Iso yuzboshiga:     – Bor, sen ishonganingdek boʻlsin, – dedi. Yuzboshining xizmatkori esa oʻsha zahoti sogʻayib ketdi.
14.Iso Butrusning uyiga kelganda, uning qaynonasi isitmalab yotganini koʻrdi.
15.Iso uning qoʻliga tegishi bilan isitmasi tushdi. Ayol esa turib, Unga xizmat qila boshladi.
16.Kech kirishi bilan, jinga chalingan bir talay kishini Isoning oldiga keltirishdi. U soʻz bilan yomon ruhlarni quvib chiqardi, dardga yoʻliqqanlarning hammasini sogʻaytirdi.
17.Shu tariqa Isha’yo paygʻambarga vahiy boʻlgan ushbu oyat bajo keldi:     “U bizning kasalliklarimizni koʻtardi,     Dardlarimizni esa Oʻzi chekdi”.
18.Iso atrofida koʻp xaloyiqni koʻrgach, shogirdlariga narigi tomonga suzib oʻtishni buyurdi.
19.Shu vaqtda bir ulamo Unga yaqinlashib:     – Ustoz, qayerga borma, men Sening orqangdan yuraman, – dedi.
20.Iso unga:     – Tulkilarning inlari bor, osmon qushlarining uyalari bor. Lekin Inson Oʻgʻlining bosh suqadigan joyi yoʻq, – dedi.
21.Shogirdlardan boshqa biri Isoga:     – Hazrat, oldin borib otamni koʻmib kelishimga ijozat ber, – dedi.
22.Lekin Iso unga:     – Sen Mening orqamdan yur. Oʻliklarni qoʻy, ularni oʻzicha oʻlik boʻlganlar koʻmsin, – dedi.
23.Iso qayiqqa tushganda, Uning ketidan shogirdlari ham tushishdi.
24.Qoʻqqisdan koʻlda kuchli toʻfon koʻtarildi, qayiq toʻlqinlar ogʻushida qoldi. Iso esa uyquda edi.
25.Shogirdlari Uning yoniga bordi-da, Uni uygʻotishib:     – Yo Rabbiy, bizlarni qutqar, halok boʻlyapmiz! – deyishdi.
26.Iso ularga:     – Hoy imoni sustlar, buncha qoʻrqoq boʻlmasangiz?! – dedi. Soʻng turib, shamolga va koʻlga doʻq urdi. Shu zahoti chuqur sukunat choʻkdi.
27.Odamlar esa bir-biriga:     – Bu qanaqa kishiki, shamol ham, koʻl ham Unga boʻysunsa? – deb hayratlanishdi.
28.Iso narigi qirgʻoqqa, Gergesa yurtiga yetib kelganida, qabriston lahadlaridan chiqib kelgan, jinga chalingan ikki kishi Unga roʻbaroʻ boʻldi. Ular juda vahshiy boʻlganliklari uchun, hech kim bu yoʻldan oʻtolmas edi.
29.Ular shunday baqira boshlashdi:     – Ey Xudoning Oʻgʻli Iso, bizda nima ishing bor? Bu yerga bizlarni vaqtidan oldin qiynagani keldingmi?
30.Ulardan uzoqroqda katta toʻngʻiz podasi oʻtlab yurgan edi.
31.Jinlar Isoga yolvorib:     – Agar bizlarni quvib chiqaradigan boʻlsang, unda toʻngʻiz podasiga yuborgin, – deyishdi.
32.Iso ularga:     – Boringlar! – deyishi bilanoq, ular odamlardan chiqib ketib, toʻngʻiz podasiga kirib oldilar. Shu onda butun toʻngʻiz podasi tik qiyalikdan koʻl tomon yopirilib, suvda nobud boʻldi.
33.Toʻngʻiz boquvchilar esa qochib shaharga borishdi va yuz bergan hamma hodisani, shuningdek, jinga chalinganlar bilan boʻlib-oʻtgan voqeani gapirib berishdi.
34.Shunda butun shahar aholisi Isoning qarshisiga chiqdi. Uni koʻrgach, yurtlari hududidan chiqib ketishini iltimos qilishdi.

Matthew IX
1.Shundan keyin Iso qayiqqa tushib, koʻlning berigi tomoniga qaytib suzib oʻtdi. U Oʻz shahri –  Kafarnahumga kirib kelgan zahoti
2.Uning oldiga toʻshakda yotgan bir shol odamni koʻtarib keldilar. Iso ularning ishonchini koʻrib, sholga:     – Dadil boʻl, bolam, gunohlaring kechirildi, – dedi.
3.Shunda ulamolardan ba’zilari oʻzlaricha: “Bu kufrlik qilyapti-ku!” – deyishdi.
4.Iso esa ularning mulohazalarini payqab, dedi:     – Nega sizlar koʻngillaringizdan yomon fikrlarni oʻtkazyapsiz?
5.“Gunohlaring kechirildi”, – deb aytish osonroqmi, yoki: “Oʻrningdan turib yura qol”, – deb aytishmi?
6.Lekin Inson Oʻgʻlining yer yuzida gunohlarni kechirish qudrati borligini ham bilib qoʻyinglar.     Shundan soʻng Iso sholga qayrilib:     – Oʻrningdan tur, toʻshagingni olib uyingga ket! – dedi.
7.Shol esa oʻrnidan turdi-da, toʻshagini olib oʻz uyiga ravona boʻldi.
8.Bu voqeani koʻrgan xaloyiq oʻta hayron boʻlib, insonlarga bunday qudrat bergan Xudoni olqishladi.
9.Iso u yerdan oʻtayotganda, soliq yigʻadigan joyda oʻtirgan Matto ismli odamni koʻrib qoldi-da, unga:     – Mening orqamdan yur! – dedi. U esa oʻrnidan qalqib, Isoning orqasidan yurdi.
10.Iso uyda yeb-ichib oʻtirar ekan, koʻpgina soliqchilar va har xil gunohkor kishilar ham kelib, dasturxon atrofida Iso bilan shogirdlariga qoʻshilishdi.
11.Farziylar buni koʻrib, Isoning shogirdlaridan:     – Nega Ustozingiz soliqchilaru gunohkorlar bilan birga yeb-ichib oʻtiribdi? – deb soʻradilar.
12.Iso buni eshitgach, ularga dedi:     – Sogʻlar emas, bemorlar tabibga muhtojdir.
13.Yaxshisi sizlar borib,  Tavrotdagi: “Men qurbon emas, rahm-shafqat istayman”, degan oyatning ma’nosini oʻrganib olinglar. Chunki Men taqvodorlarni emas, balki gunohkorlarni tavbaga chaqirgani kelganman.
14.U vaqt Yahyoning shogirdlari Isoning oldiga kelib soʻradilar:     – Bizlar va farziylar koʻp roʻza tutamiz-u, Sening shogirdlaring-chi, nega tutmaydilar?
15.Iso ularga dedi:     – Kuyov davrada boʻlgan vaqtda toʻy ahli aza tutarmikin? Biroq kuyov ulardan judo boʻlgan kunlar keladi, ana oʻshanda roʻza tutadilar.
16.Hech kim eski kiyimga yangi matodan yamoq solmaydi. Chunki yangi yamoq eski kiyimdan soʻkilib, kiyimni battar sitib yuboradi.
17.Shuningdek, yangi sharobni ham eski meshga quymaydilar. Chunki eskining tagi tushadi, sharob toʻkiladi va mesh ham nobud boʻladi. Aksincha, yangi sharobni yangi meshga quyadilar, u ham, bu ham saqlab qolinadi.
18.Iso ularga bu soʻzlarni aytib turganda, qaysi bir jamoaboshi kelib, Isoga ta’zim qildi-da:     – Mening qizim hozir oʻldi. Biroq Sen kelib unga qoʻlingni tekizsang, u yana tirilib ketadi, – dedi.
19.Iso oʻrnidan turib, shogirdlari bilan u odamning orqasidan bordi.
20.Shu payt oʻn ikki yildan beri qon ketishidan qiynalib yurgan bir ayol Isoga orqa tomondan yoʻlab, kiyimining etagiga qoʻl tegizdi.
21.U oʻzicha: “Agar kiyimiga bir tegib olsam bas, sogʻayib ketaman”, – deb oʻylagan edi.
22.Iso orqasiga oʻgirilib, ayolni koʻrgach:     – Dadil boʻl, qizim, ishonching seni qutqardi, – dedi.     Ayol shu zahoti dardidan xalos boʻldi.
23.Iso boshliqning uyiga yetib, nay chaluvchilarni va qiy-chuv qilayotgan olomonni koʻrgach:
24.– Bu yerdan tashqariga chiqinglar! Qizcha oʻlgan emas, uxlab yotibdi, – dedi.     Ular esa Uning ustidan kulishdi.
25.Olomon tashqariga chiqarilgandan soʻng Iso ichkariga kirib, qizchaning qoʻlidan ushladi. Qizcha esa oʻrnidan turib ketdi.
26.Bu hodisa xabari mamlakat boʻylab ovoza boʻldi.
27.Iso u yerdan joʻnab ketayotganda, ikki koʻr Uning orqasidan ergashgancha dod solib:     – Ey Dovud Oʻgʻli Iso, bizlarga rahm qil! – deb faryod chekishardi.
28.Iso uyga qaytganda, koʻrlar Uning yoniga kelishdi. Iso ulardan soʻradi:     – Men xohishingizni bajo qilishga kuchim borligiga ishonasizlarmi?     – Ishonamiz, Hazrat! – deb javob berishdi ular.
29.Shunda Iso ularning koʻzlariga tegib:     – Sizning ishonchingizga yarasha boʻlsin, – dedi.
30.Shu bilan ularning koʻzlari ochilib ketdi.     – Buni hech kim bilmasin, tagʻin! – deb Iso ularga qattiq tayinladi.
31.Ular esa u yerdan chiqiboq, butun mamlakat boʻylab U haqda ovoza tarqatib yuradigan boʻlishdi.
32.U kishilar endi chiqib borayotganda, jin chalgan bir soqovni Isoning oldiga keltirishdi.
33.Iso jinni quvib chiqargandan keyin, soqov gapira boshladi. Xalq esa hayratda qolib:     – Isroilda bunday hodisa hech qachon boʻlgan emas, – dedi.
34.Bunga farziylar:     – U jinlar boshligʻining kuchi bilan jinlarni quvib chiqaryapti-ku, – deb gʻingshidilar.
35.Iso hamma shahar-qishloqlarni aylanadigan boʻldi. Mahalliy ibodatxonalarda ta’lim berib,  Xudoning Shohligi toʻgʻrisidagi Xushxabarni e’lon qilar va odamlarning har xil dardu darmonsizliklarini davolar edi.
36.Xalq olomonini koʻrib, Iso ularga achindi; chunki choʻponsiz qoʻylarday dovdiragan va holdan toygan edilar.
37.Oʻsha vaqtda Iso Oʻz shogirdlariga dedi: “Hosil moʻl, biroq yumushchilar oz.
38.Oʻz hosilingni yigʻib-teradigan yumushchilar yubor, deb hosil Egasiga iltijo qilinglar”.

Matthew X
1.Iso Oʻzining oʻn ikki shogirdini yoniga chaqirib, odamlardan yomon ruhlarni quvib chiqarish va har qanday dardu illatni sogʻaytirish uchun ularga qudrat ato etdi.
2.Ushbu oʻn ikki havoriyning ismlari esa quyidagicha: birinchisi Butrus deb atalgan Simun va uning ukasi Idris, keyin Zabadiyning oʻgʻillari Yoqub bilan ukasi Yuhanno,
3.Filip, Bartolmey, Toʻma, soliqchi Matto, Alfeyning oʻgʻli Yoqub va Taddey deb atalgan Leviy,
4.vatanparvar Simun hamda Isoning xoini Yahudo Ishqariyot.
5.Iso bu oʻn ikkovini joʻnatib, buyruq berdi: “Majusiylar yoʻliga oyoq bosmanglar va samariyaliklarning biron shahriga kirmanglar.
6.Aksincha, adashgan qoʻylarga oʻxshagan Isroil xalqi oldiga boringlar.
7.Yoʻlingiz qayga tushmasin, elga: “Osmon Shohligi yaqinlab qoldi”, – deb e’lon qilinglar.
8.Xastalarni sogʻaytiringlar, moxovlarni pok qilinglar, oʻliklarni tiriltiringlar, jinlarni quvib chiqaringlar. Tekin oldingizlar, tekin beringlar.
9.Belbogʻlaringizga oltin, kumush yoki mis pul ham tugmanglar.
10.Yoʻl uchun na toʻrva, na bir juft koʻylak, na choriq va na hassa olinglar. Chunki mehnatkash oʻzining non-nasibasiga munosibdir.
11.Qaysi shahar yoki qishloqqa kirsangiz, u yerda oʻzingizga munosiblarnigina yoʻqlab boring va joʻnaguningizcha oʻsha yerda qolinglar.
12.Uyga kirayotganingizda uy ahliga salom beringlar.
13.Agar u uy ahli niyatingizga munosib boʻlsa, ularning boshi salomat boʻladi. Agarda munosib boʻlmasa, salomingiz sizga qaytib keladi.
14.Agar kim sizni qabul qilmasa va soʻzlaringizga quloq solmasa, u uydan yoki shahardan chiqib ketayotganingizda oyoqlaringizdan changni ham qoqib ketinglar.
15.Sizga chinini aytayin: qiyomat kunida bunday shahardan koʻra Sadoʻm va Gʻamoʻra yerining ahvoli yengilroq boʻladi”.
16.“Mana, Men sizlarni boʻrilarning orasiga qoʻylar kabi yuboryapman. Siz ilonday ziyrak, kaptarday sodda boʻlinglar.
17.Insonlardan ehtiyot boʻlinglar; chunki sizlarni adliyaga topshirib, ibodatxonalarda kaltaklaydilar.
18.Mening nomim uchun sizlarni hokimlar va podshohlar qoshiga olib boradilar, siz esa ular va turli xalqlar oldida Mening guvohlarim boʻlasizlar.
19.Sizni tutib berishayotganda esa nimani aytamiz, qanday gapiramiz, deb oʻylab qaygʻurmanglar. Nima aytishingiz kerakligi oʻsha onda sizlarga uqtiriladi.
20.Chunki oʻzlaringiz emas, ichingizdagi Otangizning Ruhi gapiradi.
21.Aka ukasini, ota oʻgʻlini oʻlimga topshiradi. Bolalar oʻz ota-onalariga qarshi chiqib, ularni oʻldirtiradilar.
22.Mening nomim tufayli hamma sizlardan nafratlanadi. Lekin oxirigacha chidagan qutuladi.
23.Agar sizlarni bir shahardan quvsalar, boshqasiga qochib oʻtinglar. Sizlarga chinini aytayin: sizlar Isroilning shaharlarini aylanib chiqishga ulgurmasingizdan, Inson Oʻgʻli  yer yuziga qaytib keladi.
24.Shogird oʻzining ustozidan yuqori boʻlmas, xizmatkor oʻzining xoʻjayinidan yuqori boʻlmas.
25.Shogirdga oʻzining ustoziday, xizmatkorga oʻzining xoʻjayiniday boʻlsa kifoyadir. Agar uy egasiga iblis deb nom qoʻyishgan boʻlsa, unda uy ahlini yana nimalar deyishmaydi!”
26.“Shunday qilib, ulardan qoʻrqmanglar! Chunki ochilmay qoladigan hech qanday yashirin narsa yoʻq, ma’lum boʻlmaydigan hech qanday sir ham yoʻqdir.
27.Sizga qorongʻilikda gapirayotganlarimni yorugʻlikda aytaveringlar. Qulogʻingizga shivirlab aytilayotganlarni tomlarning ustidan e’lon qilaveringlar.
28.Tanni oʻldirib, jonni esa oʻldira olmaydiganlardan qoʻrqmanglar. Yaxshisi, jonni ham, tanni ham jahannamda halok etishga qodir boʻlgan  Xudodan qoʻrqinglar.
29.Ikkita chumchuq bir tangaga sotilmaydimi? Ammo Otangiz rozi boʻlmasdan, ularning bittasi ham yerga tushmaydi.
30.Sizlarga kelganda, boshingizdagi sochlarning hammasi ham sanalgandir.
31.Shuning uchun qoʻrqmanglar, sizlar talay chumchuqlardan koʻra qadrliroqsiz”.
32.“Kimda-kim insonlar oldida Meni tan olsa, Men ham osmondagi Otamning oldida uni tan olaman.
33.Biroq, kim insonlar oldida Meni inkor etsa, Men ham osmondagi Otamning oldida uni inkor etaman.
34.Meni yer yuziga tinchlik keltirish uchun kelgan, deb oʻylamanglar. Men tinchlik emas, balki qilich keltirgani kelganman.
35.Odamni otasidan, qizni onasidan, kelinni qaynonasidan ajratish uchun kelganman.
36.Odamning dushmanlari oʻz uyidagilar boʻladi.
37.Ota yoki onasini Mendan ortiq sevgan Menga loyiq emas. Oʻgʻli yoki qizini Mendan ortiq sevgan Menga loyiq emas.
38.Kimki oʻz xochini olib, ortimdan ergashmasa, Menga loyiq emas.
39.Oʻz jonini ayamoqchi boʻlgan uni yoʻqotadi. Men uchun jonini yoʻqotgan esa jon topadi.
40.Sizni qabul qilgan Meni qabul qiladi. Meni qabul qilgan esa Meni Yuborganni qabul qilgan boʻladi.
41.Kim paygʻambarni paygʻambar deb qabul qilsa, u paygʻambarga yarasha ehson oladi. Kim solihni solih deb qabul qilsa, u solihga yarasha ehson oladi.
42.Kimki shogirdlik hurmati deb, bularning hatto eng kichigiga bir piyola sovuq suvgina ichirsa ham, chindan sizlarga aytamanki, u ehsoniga sazovor boʻlur”.

Matthew XI
1.Iso oʻn ikki shogirdiga ushbularni buyurib boʻlgach, yaqin shaharlarda ta’lim berish va voizlik qilish uchun u yerdan joʻnadi.
2.Zindonda yotgan Yahyo esa Masihning qilayotgan ishlarini eshitgach, oʻz shogirdlaridan ikkitasini Uning oldiga yuborib:
3.“Keladigan  Qutqaruvchi Senmisan, yoki biz boshqasini kutaylikmi?” – deb Undan soʻratdi.
4.Iso javob berib ularga dedi: “Boringlar, eshitib koʻrayotganlaringizni Yahyoga bildiringlar:
5.Koʻrlar koʻryapti, choʻloqlar yuryapti, moxovlar tuzalyapti, karlar eshityapti, oʻliklar tirilyapti va bechoralarga Xushxabar e’lon qilinyapti.
6.Meni deb vasvasaga tushmagan baxtlidir!”
7.Yahyoning shogirdlari joʻnayotgan paytda, Iso xaloyiqqa Yahyo haqida gapira boshladi: “Nima koʻrgani sahroga bordingizlar? Shamolda hilpirab turgan qamishnimi?
8.Axir, nima koʻrgani chiqdingizlar? Nafis kiyim kiygan odamnimi? Nafis kiyinganlar podshoh saroylarida boʻladi-ku!
9.Axir, nima koʻrgani chiqdingizlar? Paygʻambarnimi? Ha, sizga aytamanki, paygʻambardan ham ulugʻ boʻlganni koʻrdingizlar.
10.Bu kishi  Tavrotda yozilganning xuddi oʻzi:     “Men Sendan avval elchimni yuborarman,     U Sening oldingda yoʻl hozirlab yurar”.
11.Sizlarga chinini aytayin: ayol zotidan tugʻilganlar orasida Yahyo paygʻambardan buyugi chiqqan emas. Shunga qaramay, Osmon Shohligida hatto eng kichik hisoblangan ham undan kattadir.
12.Yahyo paygʻambar maydonga kelgan kunlardan to hozirgacha Osmon Shohligiga tajovuz qilib kelmoqdalar; tajovuzkorlar dastasi uni bosib olishga zoʻr bermoqda.
13.Ma’lumki, Yahyogacha oʻtgan barcha paygʻambarlar va shuningdek, Tavrot bitiklari boʻlgʻusi hodisalar haqida oldindan darak berib kelgan.
14.Endi qabul qilishni istasangizlar, qaytib kelishi muqarrar boʻlgan Ilyos paygʻambar xuddi Yahyoning oʻzidir.
15.Kimning eshitar qulogʻi boʻlsa, eshitsin!
16.Endi bu naslni kimga oʻxshatay? Bu nasl – maydonda oʻtirib, bir-biriga:
17.“Senlarga nay chaldik, oʻynamadinglar,     Senlarga yigʻi chiqardik, dodlamadinglar”,– deb qichqirishadigan bolalarga oʻxshaydi.
18.Chunki Yahyo kelib, yemadi-ichmadi va uni “jin uribdi” deyaptilar.
19.Inson Oʻgʻli kelib, yedi ham, ichdi ham va bu gal: “Ana kabobxoʻru sharobxoʻr odamni koʻringlar, U soliqchilar va gunohkorlarning doʻsti ekan!” – deyishmoqda. Va lekin  ilohiy hikmat unga rioya qiluvchilar orqali tasdiqlanadi”.
20.Shu vaqt Iso moʻjizalarining aksari namoyon boʻlgan shaharlarga, tavba-tazarru qilmaganliklari uchun ta’na qila boshladi:
21.“Sening holingga voy, ey Horazin! Sening holingga voy, ey Baytsayda! Chunki sizlarda sodir boʻlgan moʻjizalar Tir va Sidoʻn shaharlarida roʻy berganda edi, ular allaqachon julga oʻranib, kulga surkanib, tavba-tazarru qilgan boʻlardilar.
22.Biroq sizlarga aytib qoʻyay: qiyomat kunida sizdan koʻra Tir va Sidoʻnning holi yengilroq boʻladi.
23.Yo sen, ey koʻkkacha yuksaluvchi Kafarnahum! Sen tamugʻgacha tushib ketursan. Chunki senda sodir boʻlgan moʻjizalar Sadoʻm yerida sodir boʻlganda edi, u yer shu kungacha saqlanib qolgan boʻlar edi.
24.Biroq sizlarga aytib qoʻyay: qiyomat kunida sendan koʻra Sadoʻm yerining ahvoli yengilroq boʻladi”.
25.Oʻsha vaqtda Iso soʻzini davom ettirib dedi: “Ey Ota, yeru koʻk Hukmroni! Sen bu ishlarni donoyu oqillardan yashirib, goʻdaklarga ma’lum etganing uchun Senga hamdu sanolar aytaman.
26.Ha Ota, Sening ezgu xohishing shunday edi.
27.Otam Menga hamma narsani topshirgan. Otadan boshqa hech kim Oʻgʻilni bilmas. Oʻgʻildan boshqa hamda Oʻgʻil bilim berishni istagandan boshqa hech kim Otani bilmas.
28.Ey ogʻir yuk ostida qiynalib, horib-tolgan hammalaringiz! Mening huzurimga keling, Men sizga orom beraman.
29.Mening boʻyinturugʻimga oʻzingizni qoʻshing va Mendan oʻrganinglar. Chunki Men beozor va soddadilman. Shunday qilib, jonlaringiz taskin topar.
30.Chunki Men solgan boʻyinturuq yumshoq, Men bergan yuk yengildir”.

Matthew XII
1.Oʻsha kezlar bir shanba kuni Iso ekinzordan oʻtib borayotgan edi. Uning shogirdlari och boʻlganidan, boshoqlarni uzib yeya boshlashdi.
2.Farziylar buni koʻrib, Isoga:     – Ana, Sening shogirdlaring dam olish kunida qilish mumkin boʻlmagan ishni qilyaptilar! – deyishdi.
3.– Nahotki sizlar Dovud va uning och qolgan hamrohlari nimalar qilganini oʻqimagan boʻlsangiz? – dedi ularga Iso.
4.– Dovud Xudoning uyiga kirib, oʻzi va yonidagilarga ham taqiqlangan, faqat ruhoniylargina yeyishi mumkin boʻlgan baxshida nonlarni yegan edi.
5.Yoki ma’baddagi ruhoniylar shanba kungi dam olish amrini buzsalar-da, gunohkor boʻlmasliklarini Tavrotda oʻqimagansizmi?
6.Biroq Men sizlarga aytayinki, bu yerdagi Kimsa ma’baddan ham ulugʻdir.
7.Agar sizlar  Tavrotdagi: “Men qurbon emas, rahm-shafqat istayman” degan oyatga tushunganingizda, begunohlarni hukm qilmas edingizlar.
8.Chunki Inson Oʻgʻli dam olish kunining ham hokimidir.
9.Iso u joydan nariga oʻtib, yahudiy ibodatxonasiga kirdi.
10.U yerda qoʻli shol boʻlib qolgan bir odam bor edi. Isoni ayblash maqsadida Uni soʻroq qilishdi:     – Shanba kunida kasalni davolash mumkinmi?
11.Iso ularga aytdi:     – Sizdan qay biringiz bir qoʻyi boʻlaturib, agar qoʻy shanba kuni chuqurga tushib ketsa, uni tortib chiqarmaydi?
12.Inson esa qoʻydan qanchalar ulugʻ! Shunga koʻra, shanba kunida yaxshilik qilish mumkin.
13.Shunday qilib, Iso u odamga:     – Qoʻlingni uzat! – dedi. U esa uzatishi bilanoq, bu qoʻli boshqa qoʻliday soppa-sogʻ boʻldi-qoldi.
14.Farziylar esa shu zahot tashqariga chiqib, Isoni yoʻq qilishga til biriktirdilar. Iso buni bilib, u yerni tark etdi.
15.Tumonat xaloyiq Isoning ketidan ergashdi, U esa hamma kasallarini sogʻaytirdi.
16.Oʻzini oshkor etmoqni ularga qat’iy man qildi.
17.Shu bilan Isha’yo paygʻambarga kelgan quyidagi Xudo kalomi bajo boʻldi:
18.“Mana, Mening tanlagan Oʻgʻlonim,     Mahbubim, koʻnglim Unga nisor!     Men Oʻz Ruhimni Unga berarman,     U esa elga adl e’lon etgay.
19.U talashmas, tortishmas ham,     Koʻcha-koʻyda sira baqirmas.
20.Sindirmagay bukik qamishni,     Oʻchirmagay tutayotgan pilikni-da,     To adlu insofni oʻrniga qoʻyguncha.
21.Ellar esa Uning ismiga umid bogʻlar”.
22.Shundan soʻng Isoning oldiga jinga chalinib koʻr va soqov boʻlgan kishini keltirishdi. Isoning shifolashi tufayli uning tili ham chiqdi, koʻzi ham ochildi.
23.Bundan butun xaloyiq hayratlanib: “Bu Dovudning Oʻgʻli – Masih emasmikan?” – dedi.
24.Farziylar buni eshitishgach: “U ins-jinslarning boshligʻi – iblisning kuchi bilangina jinlarni quvib chiqaryapti-ku”, – dedilar.
25.Ularning oʻy-fikrlarini bilib, Iso ularga dedi: “Oʻz ichidan boʻlinib ketgan har bir podshohlik xarob boʻladi, oʻz ichidan boʻlinib ketgan har bir shahar yoki uy abgor boʻladi.
26.Agar shayton shaytonni quvib chiqarsa, unda u oʻz-oʻzidan boʻlingan boʻladi. Endi uning saltanati qanday tura oladi?
27.Agar Men jinlarni iblisning kuchi bilan quvib chiqarayotgan boʻlsam, u holda sizlarning oʻgʻillaringiz kimning kuchi bilan quvib chiqaradi? Shu bois, ularning oʻzi sizlarni hukm qiladilar.
28.Magar Men Xudoning Ruhi bilan jinlarni quvib chiqarayotgan ekanman, u demak, Xudoning Shohligi sizlarga yetib kelgan.
29.Uyning egasi boʻlgan baquvvat kishini avval bogʻlab qoʻymasdan turib, birov uning uyiga kirib, mol-mulkini oʻgʻirlab keta olarmidi? Faqat shunday qilibgina uyni talash mumkin.
30.Kim Men bilan birga boʻlmasa, Menga qarshidir. Kim Men bilan birga yigʻmasa, sochadi.
31.Shuning uchun sizlarga aytaman: insonlarning har qanday gunohi va kufrligi kechiriladi. Lekin  Muqaddas Ruhni kufr qilganlar kechirilmaydi.
32.Kim Inson Oʻgʻliga qarshi soʻz aytsa, kechiriladi. Lekin kim Muqaddas Ruhga qarshi soʻz aytsa, ikki dunyoda ham kechirilmaydi.
33.Yo daraxtni yaxshi der ekansiz, mevasini ham yaxshi deng. Yoki daraxtni yomon der ekansiz, mevasini ham yomon deng. Chunki har bir daraxt oʻz mevasidan bilinur.
34.Voy ilonlar zoti-yey! Sizlar yovuz boʻla turib, qanday qilib yaxshi soʻzlay olasiz? Axir, odamning dilida nima boʻlsa, tili oʻshani gapiradi-ku!
35.Yaxshi odam  yuragining yaxshilik xazinasidan yaxshilik chiqarur. Yomon odam  yuragining yomonlik xazinasidan yomonlik chiqarur.
36.Men sizga deymanki: insonlar aytadigan har bir bekor soʻzi uchun qiyomat kunida hisob beradilar.
37.Sen oʻz soʻzlaring asosida yo oqlanasan, yoki ayblanasan”.
38.Shunda ulamolar va farziylardan ba’zilari Isoga: “Ustoz, biz Sendan shularning biron bir dalilini koʻrmoqchimiz”, – dedilar.
39.Iso ularga javoban dedi: “Bu yovuz va subutsiz nasl dalil izlayapti, lekin Yunus paygʻambarning alomatidan boshqa unga dalil berilmaydi.
40.Yunus paygʻambar uch kunu uch tun kit qornida boʻlgani kabi, Inson Oʻgʻli ham xuddi shunday uch kunu uch tun yer bagʻrida boʻladi.
41.Nineviya odamlari qiyomat kunida bu nasl bilan birga tirilib, uni mahkum etadilar. Chunki ular Yunusning va’zi sababli tavba-tazarru qilganlar. Va mana, Yunusdan buyukrogʻi shu yerdadir.
42.Janub malikasi qiyomat kunida bu nasl bilan birga koʻtarilib, uni mahkum etadi. Chunki u Sulaymonning hikmatini tinglash uchun dunyoning olis burchidan kelgan edi. Va mana, Sulaymondan buyukrogʻi shu yerdadir.
43.Yovuz ruh insondan chiqib ketgandan soʻng, rohat izlab suvsiz yerlarni aylanadi va topolmagach:
44.“Men chiqqan uyimga qaytib boraman”, – deydi. U uyga kelgach uni kimsasiz, supurilgan va yigʻishtirilgan holda topadi.
45.Oʻshanda borib, oʻzidan yovuzroq yana yettita ruhni oʻziga ergashtiradi va uyga kirib yashaydilar. U odamning soʻnggi ahvoli esa avvalgidan battar boʻladi. Bu yomon nasl bilan ham shunday boʻladi”.
46.Iso xalq ommasiga hali gapirib turgan vaqtda, Uning onasi bilan ukalari kelib qolishdi. Ular tashqarida kutib turib, U bilan gaplashmoqchi boʻlishdi.
47.Kimdir Isoga:     – Mana, onang va ukalaring tashqarida Sen bilan gaplashmoqchi boʻlib turishibdi, – dedi.
48.Iso buni aytgan kishiga javob berib:     – Mening onam kim? Ukalarim kim? – dedi.
49.Soʻng qoʻli bilan shogirdlarini koʻrsatib:     – Mana, Mening onam va ukalarim! – dedi.
50.– Kimda-kim osmondagi Otamning irodasini bajo keltirsa, u Mening ukam, singlim va onam boʻladi.

Matthew XIII
1.Oʻsha kuni Iso uydan chiqib, koʻl boʻyida oʻtirdi.
2.Uning oldida anchagina xaloyiq toʻplangach, U qayiqqa tushib oʻtirdi. Bor xaloyiq esa qirgʻoqda Unga koʻz tikdi.
3.Iso ularga masal yoʻli bilan koʻp nasihatlar qildi:     “Urugʻ sepuvchi urugʻ sepgani chiqibdi.
4.Urugʻ sepayotganda ba’zi urugʻlar yoʻl yoqasiga tushibdi. Qushlar uchib kelib, ularni choʻqib ketibdi.
5.Boshqa ba’zi urugʻlar esa tuprogʻi kam toshloqqa tushibdi. Tuproq sayoz boʻlganidan, urugʻlar tez koʻkarib chiqibdi.
6.Biroq quyosh chiqqach, soʻlib, ildizi boʻlmagani uchun qurib qolibdi.
7.Yana boshqa ba’zi urugʻlar tikanlar orasiga tushibdi. Tikanlar oʻsib, urugʻlarni boʻgʻib qoʻyibdi.
8.Yana boshqa urugʻlar esa yaxshi yerga tushib, ba’zisi yuz, ba’zisi oltmish, ba’zisi oʻttiz qat hosil beribdi.
9.Kimning eshitar qulogʻi boʻlsa, eshitsin!”
10.Shogirdlar yaqinroq kelib, Isodan:     – Nega xalqqa masallar bilan gapiryapsan? – deb soʻradilar.
11.U ularga javob berib dedi:     – Chunki Osmon Shohligining sirlarini bilish qobiliyati sizlarga berilgan, ularga berilmagan.
12.Zero kimda bor boʻlsa, unga yana beriladi va u moʻlchilikda boʻladi. Ammo kimda yoʻq boʻlsa, bori ham undan tortib olinadi.
13.Xalqqa masal bilan gapirishimning sababi shundaki, ular qarab turib koʻrmaydilar, quloq solib turib eshitmaydilar va anglamaydilar.
14.Isha’yo paygʻambarning karomati ularga juda toʻgʻri keladi, mana Xudo shunday degan:     “Tinglab tursangiz-da, anglamaysizlar,     Qarab tursangiz-da, koʻrolmaysizlar.
15.Bu xalqning dilini-chi yogʻ bosgan,     Arang eshitar quloqlari ham,     Koʻzlarini esa yumib olganlar.     Koʻz koʻrsin deb, quloq eshitsin deb,     Dil farosatli boʻlsin deb,     Menga iltijo qilsalar edi,     Men ularga shifo berar edim”.
16.Lekin koʻzlaringiz koʻrayotgan va quloqlaringiz eshitayotgan sizlar qanday baxtlisizlar!
17.Sizga chinini aytayin: ne-ne paygʻambaru solihlar siz koʻrayotganlarni koʻrishni orzu qilganlar-u koʻrolmaganlar, siz eshitayotganlarni eshitishni orzu qilganlar-u eshitolmaganlar.
18.“Endi sizlar urugʻ sepuvchi haqidagi masalni yaxshi tinglanglar.
19.Xudoning Shohligi toʻgʻrisidagi kalomni eshitib, uqib olmagan har bir kishiga yovuz shayton kelib, uning yuragiga ekilgan ezgulik urugʻlarini oʻgʻirlab ketadi. Yoʻl yoqasiga tushgan urugʻlar ana shularga ishoradir.
20.Toshloqqa sepilgan urugʻlar esa shunday kishini bildiradi: u kalomni eshitar-eshitmas sevinch bilan qabul qilaveradi.
21.Lekin ildizi yoʻq, beqaror kishi boʻlgani uchun, kalom tufayli qaygʻu yoki quvgʻinga duchor boʻlgan hamon vasvasaga tushib qoladi.
22.Tikanlar orasiga sepilgan urugʻlar esa shunday odamni bildiradi: u kalomni eshitsa-da, bu dunyoning tashvishlari va boylik rujui kalomni boʻgʻib tashlaydi va kalom samarasiz qoladi.
23.Yaxshi yerga sepilgan urugʻlar esa, kalomni eshitib uni uqib oladigan odamni bildiradi. Bunday kishi, albatta, samarali boʻladi; kimi yuz, kimi oltmish, kimi oʻttiz qat hosil beradi”.
24.Iso ularga boshqa bir masalni keltirdi: “Osmon Shohligi oʻz dalasiga yaxshi urugʻ sepgan bir odamga oʻxshaydi.
25.Hamma uxlab yotganda, u odamning dushmani kelib bugʻdoy orasiga begona oʻt urugʻlarini sepib ketibdi.
26.Ekin koʻkarib boshoq chiqarganda, begona oʻtlar ham paydo boʻlibdi.
27.Yer egasining xizmatkorlari kelib:     – Xoʻjayin, siz dalangizga yaxshi urugʻ sepgan emasmidingiz? Endi bu begona oʻtlar qayerdan paydo boʻldi? – deb soʻrashibdi.
28.– Bu dushmanning ishidir, – debdi yer egasi.     – Istasangiz, biz borib ularni yulib tashlaymiz, – deyishibdi xizmatkorlar.
29.– Yoʻq, – debdi u, – sizlar begona oʻtlarni yulayotganda, ular bilan birga bugʻdoyni ham yulib olishingiz mumkin.
30.Oʻrim-yigʻim vaqtigacha qoʻyinglar, u ham, bu ham birga oʻsaversin. Oʻrim-yigʻim boʻlgach, men oʻroqchilarga: “Oldin begona oʻtlarni oʻrib olinglar va bogʻ-bogʻ qilib yoqishga tayyorlanglar. Bugʻdoyni esa mening omborimga toʻplab qoʻyinglar”, deb aytaman”.
31.Iso ularga yana boshqa bir masalni aytib berdi: “Osmon Shohligi bir odam oʻz dalasiga sepib qoʻygan xantal urugʻiga oʻxshaydi.
32.U barcha urugʻlardan kichik boʻlsa-da, lekin yetilgach, hamma koʻkatlardan baland boʻlib oʻsadi. U shunday daraxt boʻladiki, koʻk yuzidagi qushlar uchib kelib, uning shoxlarini oʻzlariga uya qiladilar”.
33.Iso ularga boshqa bir masalni ham aytib berdi: “Osmon Shohligi bir ayol butun xamirni oshirish uchun uch togʻora unga qorishtirib solgan xamirturush burdasiga oʻxshaydi”.
34.Iso bularning hammasini xalqqa masallar bilan tushuntirdi. Masalsiz ularga hech narsani tushuntirmas edi.
35.Shu bilan paygʻambarga vahiy boʻlgan shu soʻz bajo keldi:     “Ogʻzimni masallar aytmoqqa ochib,     Azaliy sirlardan voqif etaman”.
36.Shundan soʻng Iso xaloyiqqa javob berib, uyga kirdi. Shogirdlari Uning oldiga kelib:     – Daladagi begona oʻtlar haqidagi masalni bizlarga tushuntirib bergin, – dedilar.
37.Iso ularga javoban dedi:     – Yaxshi urugʻni sepgan – Inson Oʻgʻlidir,
38.dala esa – dunyo. Yaxshi urugʻlar – Xudo hokimiyatidagi odamlar, begona oʻtlar esa – yovuz shayton hokimiyatidagi odamlardir.
39.Begona oʻtlarni sepgan dushman boʻlsa – iblisdir. Oʻrim-yigʻim – dunyoning oxiri, oʻroqchilar esa farishtalarga teng keladi.
40.Begona oʻtlarni qanday terib oʻtda yoqsalar, bu dunyoning oxirida ham shunday boʻladi.
41.Inson Oʻgʻli Oʻz farishtalarini yuboradi, ular esa gunohga sabab boʻlgan va yomonlik qilib yurgan barchani Uning Shohligidan yigʻib olib,
42.lovullab turgan oʻchoqqa tashlaydilar. U yerda yigʻi-sigʻi va ohu nola boʻladi.
43.Oʻshanda solihlar oʻz Otalarining Shohligida quyosh kabi porlaydilar. Kimning eshitar qulogʻi boʻlsa, eshitsin!
44.“Yana Osmon Shohligi dalada yashirilgan xazinaga oʻxshar. Uni bir odam topib sir saqlabdi va juda sevinganidan borib, bor-yoʻgʻini sotib, u dalani xarid qilibdi”.
45.“Yana Osmon Shohligi nodir marvarid izlayotgan bir savdogarga oʻxshar.
46.U qimmatbaho marvaridni topganda, borib bor-yoʻgʻini sotib, marvaridni xarid qilibdi”.
47.“Yana Osmon Shohligi dengizga tashlangan va turli baliqlarni tutgan toʻrga oʻxshaydi.
48.Toʻr toʻlgach, uni qirgʻoqqa tortib chiqarishibdi va oʻtirishib, yaxshi baliqlarni saralab idishlarga solishibdi, yomonlarini esa tashqariga tashlab yuborishibdi.
49.Dunyoning oxirida ham shunday boʻladi: farishtalar kelib, fosiqlarni solihlar orasidan ajratib,
50.ularni lovullab turgan oʻchoqqa tashlaydilar. U yerda yigʻi-sigʻi va ohu nola boʻladi”.
51.Iso shogirdlaridan soʻradi:     – Bularning hammasiga tushundingizlarmi?     – Tushundik, – dedi ular.
52.Iso shogirdlariga:     – Demak, Osmon Shohligi toʻgʻrisida ta’lim-tarbiya olgan har bir ulamo oʻz xazinasidan yangi va eski narsalar chiqaradigan uy egasiga oʻxshaydi, – dedi.
53.Iso bu masallarni aytib boʻlgach, u yerdan ketdi.
54.Oʻz vataniga kelib, yerli xalqning ibodatxonasida ta’lim bera boshladi. Ular esa hayratda qolib:     – Shunday donolik va moʻjizakorlik qudrati Unga qayerdan nasib boʻldi ekan?
55.Duradgorning oʻgʻli emasmi Oʻzi? Onasining ismi Maryam, ukalari esa Yoqub, Yusuf, Simun va Yahudolar emasmi?
56.Uning hamma singillari ham bizning oramizda-ku! Bularning barchasiga U qanday qilib erishdi ekan? – deyishdi.
57.Va gʻashlanib, Uni rad qilishdi. Iso esa ularga:     – Paygʻambar oʻz vatani va uyidan boshqa yerda e’tiborsiz boʻlmas, – dedi.
58.Ularning e’tiqodsizligi sababli u yerda koʻp moʻjizalar koʻrsatmadi.

Matthew XIV
1.Oʻsha kezlarda viloyat hokimi Hirod Iso toʻgʻrisidagi ovozalarni eshitib,
2.oʻzining amaldorlariga:     – Bu Yahyo paygʻambar-ku, u qaytadan tirilibdi! Shuning uchun U orqali ajoyibotlar sodir boʻlmoqda, – dedi.
3.Hirod oʻz ukasi Filipning xotini Hirodiya tufayli Yahyoni tutib kishanlagan va zindonga tashlagan edi.
4.Chunki Yahyo unga: “Bu xotinni olish sen uchun ravo emas”, – deb aytib yurgan edi.
5.Hirod Yahyoni oʻldirmoqni istagan boʻlsa-da, xalqdan qoʻrqardi. Chunki Yahyoni paygʻambar deb hisoblashardi.
6.Hirodning tugʻilgan kuni nishonlangan yigʻinda Hirodiyaning qizi oʻrtaga chiqib oʻynadi va Hirodning koʻnglini topdi.
7.Natijada Hirod u nimaiki soʻrasa, topmoqqa qasam ichib, unga va’da berdi.
8.Qiz esa onasining tashviqiga koʻra:     – Menga hoziroq laganda Yahyo paygʻambarning boshini keltirib bering! – dedi.
9.Shoh xafa boʻldi-yu, lekin oʻzi bilan birga yeb-ichib oʻtirganlarning koʻzi oldida qasam ichganligi uchun, bu iltimosning bajarilishini buyurdi.
10.Zindonga odam yuborib, Yahyoning boshini oldirdi.
11.Uning boshini laganda keltirib qizga berdilar, qiz esa onasiga olib borib berdi.
12.Yahyoning shogirdlari kelib, uning jasadini olib koʻmdilar. Keyin borib Isoga xabar berdilar.
13.Iso buni bilib olgach, bir Oʻzi qayiqqa tushib, u yerdan xilvat joyga suzib ketdi. Xaloyiq buni eshitib, shaharlardan piyoda yoʻlga tushib, Uning orqasidan ergashdi.
14.Iso qayiqdan chiqib, tumonat odamni koʻrdi. Ularga achindi va ularning xastalariga shifo berdi.
15.Oqshom tushgach, shogirdlari Uning yoniga kelib dedilar:     – Bu yerlar yovon ekan, endi vaqt kech boʻlib qoldi. Xaloyiqqa ruxsat bergin, qishloqlarga borib oʻzlariga ovqat sotib olsinlar.
16.Lekin Iso ularga:     – Ular ketishlari kerak emas, sizlar ularga ovqat beringlar, – dedi.
17.– Bu yerda bizning beshta non va ikkita baligʻimiz bor xolos, – deyishdi Unga.
18.– Ularni bu yerga, Menga keltiringlar, – dedi Iso.
19.Soʻng U xaloyiqqa oʻt ustiga yonboshlashlarini buyurdi. Beshta non bilan ikkita baliqni olib, osmonga qarab duo qildi. Nonlarni sindirib shogirdlariga berdi, ular esa xaloyiqqa tarqatishdi.
20.Hammalarining qorni toʻydi. Ortib qolgan burda nonlarni terib olishganda, toʻla oʻn ikki savat chiqdi.
21.Yeganlar esa xotinlar va bolalardan tashqari besh mingga yaqin kishi edi.
22.Iso shogirdlarini oʻsha zahoti qayiqqa tushirib, narigi tomonga suzib oʻtishga majbur qildi. Ungacha Oʻzi odamlarga ruxsat beradigan boʻldi.
23.U xaloyiqni joʻnatib boʻlgandan keyin, tanho Oʻzi ibodat qilish uchun toqqa chiqdi. Kech kirganda, u yerda yolgʻiz Oʻzi qoldi.
24.Qayiq esa koʻlning oʻrtasida boʻlib toʻlqinlarda chayqalar, yoqimsiz shamol esmoqda edi.
25.Subhidamda Iso koʻl tomondan shogirdlari yoniga keldi.
26.Ular esa Uning koʻl ustida yurib kelayotganini koʻrib, dahshatga tushdilar.     – Bu bir sharpa! – deb qoʻrquvdan qichqirib yubordilar.
27.Lekin Iso shu zahot ular bilan muloqotga kirib:     – Dadil boʻlinglar, bu Men, qoʻrqmanglar! – dedi.
28.Butrus gapga kirib:     – Yo Rabbim, agar bu Sen boʻlsang, menga buyruq ber, men suv ustida yurib Sening yoningga boray! – dedi.
29.Iso:     – Kel! – dedi. Butrus esa qayiqdan chiqib, suv ustidan yurgancha Isoning yoniga yoʻl oldi.
30.Lekin kuchli shamolni koʻrib, oʻtakasi yorildi. U choʻka boshlagach:     – Yo Rabbim, meni qutqar! – deb baqirdi.
31.Iso oʻsha zahoti qoʻlini uzatib, uni ushlab qoldi-da:     – Ha, imoni sust, nega sen ikkilanding? – dedi.
32.Ular qayiqqa oʻtishlari bilanoq shamol tindi.
33.Qayiqdagilar esa Isoga sajda qilib:     – Haqiqatan ham Sen Xudoning Oʻgʻlisan! – deyishdi.
34.Koʻldan suzib oʻtib, Genisaret qirgʻogʻiga kelib toʻxtashdi.
35.U yerning odamlari Isoni tanib qolishdi. Butun tevarak-atroflarga odam yuborib, biron dardga chalinganlarning hammasini Uning oldiga yigʻishdi.
36.Aqalli kiyimining etagiga tegish uchun Undan iltimos qilishdi, tekkanlar esa dardlaridan xalos boʻldi.

Matthew XV
1.Oʻshanda Quddusdan ba’zi ulamolar va farziylar Isoning oldiga kelib, savol berdilar:
2.– Sening shogirdlaring nega ota-bobolar urf-odatini buzib yuribdi? Hatto ovqatlanayotganda ham ular qoʻllarini yuvishmaydi!
3.Iso ularga javob berib dedi:     – Nega sizlar ham oʻz urf-odatingizni deb Xudoning amrini buzib yuribsizlar?
4.Xudo  Tavrotda shunday amr bergan: “Ota-onangni hurmat qil”, va “Ota-onasini haqorat qilgan albatta oʻldirilsin”.
5.Ammo sizlar: “Agar kim ota yoki onasiga: “Mening senga yordamim Xudoga bagʻishlangan”, – desa,
6.“u ota yoki onasini hurmat qilmasa ham boʻladi”, – deysizlar”. Shunday qilib, siz oʻzingizning urf-odatingizni deb Xudoning amrini bekor qildingizlar.
7.Ey munofiqlar! Siz haqda karomat qilib aytgan Isha’yo paygʻambarning ushbu soʻzlari toʻgʻri chiqdi:
8.“Bu xalq Menga yaqinlashar faqat ogʻizda,     Va Meni hurmatlar faqat tilida.     Lekin dili esa Mendan uzoqdur.
9.Ular Meni behuda sano etur,     Insonlar amru ta’limin oʻrgatib”.
10.Keyin Iso xalqni yoniga chaqirib, ularga dedi:     – Menga quloq solib, miyaga joylang!
11.Ogʻizga kiradigan narsa emas, balki ogʻizdan chiqadigan narsa insonni harom qiladi.
12.Shunda shogirdlari kelib Isoga:     – Bilyapsanmi, farziylar bu soʻzni eshitgach vasvasaga tushdilar, – deyishdi.
13.Iso javob berib dedi:     – Samoviy Otam oʻtqazmagan har bir oʻsimlik tag-tomiri bilan sugʻurib tashlanadi.
14.Ularni qoʻyinglar, ular koʻrlarning koʻr yoʻlboshchilaridir. Agar koʻr koʻrni yetaklab yursa, unda ikkovi ham chohga tushib ketar.
15.Bunga javoban Butrus:     – Bizga boyagi masalni tushuntirib ber! – dedi.
16.Iso dedi:     – Sizlar ham hanuzgacha anglamadingizmi?
17.Ogʻizga kiradigan har bir narsa qoringa oʻtib, kerak joydan chiqib ketishini hali ham tushunmadingizmi?
18.Biroq ogʻizdan chiqadigan narsalar esa yurakdan chiqadi. Ana shular insonni harom qiladi.
19.Yomon fikrlar, qotillik, fahshu zino ishlari, oʻgʻrilik, soxta guvohlik va haqoratlar bari yurakdan chiqadi.
20.Yuvilmagan qoʻllar bilan ovqat yeyish insonni harom qilmaydi, ana shular insonni harom qiladi.
21.Iso u yerdan chiqib, Tir va Sidoʻn yurtiga ketdi.
22.Oʻsha tevarakdan kan’onlik bir ayol Isoni qarshilab:     – Ey Hazrat, Dovudning Oʻgʻli, menga rahm qil! Qizimni jin juda qattiq qiynayapti, – deb faryod chekdi.
23.Lekin Iso unga bir ogʻiz soʻz ham javob bermadi. Shogirdlari kelib:     – Uni qoʻyib yubor, u orqamizdan dodlab yuribdi, – deb Isodan iltijo qildilar.
24.Iso esa javob berib:     – Men faqat Isroil xalqining adashgan qoʻylari huzurigagina yuborilganman, – dedi.
25.Shunda ayol yaqinroq kelib:     – Ey Hazrat, menga yordam ber! – deb Isoga sajda qildi.
26.Iso:     – Bolalardan nonni olib itlarga tashlash yaxshi emas, – degan javobni qaytardi.
27.Ayol:     – Xuddi shunday, Hazrat, lekin itlar ham xoʻjayinlarining dasturxonidan tushgan ushoqlarni yeydilar-ku! – dedi.
28.Iso buni eshitib, ayolga:     – Ey ayol, sening ishonching buyuk, sen tilagandek boʻlsin, – dedi. Ayolning qizi esa oʻsha zahoti sogʻayib ketdi.
29.Iso u yerdan oʻtib, Jalila koʻli atroflariga keldi. Toqqa chiqib, bir oz oʻtirdi.
30.Huzuriga tumonat odam yigʻildi. Ular oʻzlari bilan birga choʻloq, koʻr, soqov va boshqa koʻpgina mayib-majruhlarni olib kelib, Isoning oyoqlari oldiga qoʻydilar. Iso esa ularni sogʻaytirdi.
31.Soqovlarning gapirayotganini, mayiblarning sogʻlom boʻlib ketayotganini, choʻloqlarning yurib, koʻrlarning koʻzlari ochilayotganini xalq koʻrib, hayron boʻldi va Isroilning Xudosiga hamd-sano aytdi.
32.Iso shogirdlarini yoniga chaqirib ularga:     – Xaloyiqqa achinaman, chunki uch kundir Mening oldimda turibdi va yeydigan hech narsasi yoʻq. Men ularga ovqat bermay joʻnatib yuborishni istamayman, chunki yoʻlda darmonsizlanib qoladilar, – dedi.
33.Shogirdlari Unga:     – Bu yovonda shuncha kishini toʻydiradigan yemakni qayerdan topamiz? – deyishdi.
34.– Qancha nonlaringiz bor? – soʻradi Iso.     – Yettita non va ozgina baligʻimiz bor, – dedilar.
35.Shundan keyin Iso xaloyiqqa yerga oʻtirishni buyurdi.
36.Yettita non va baliqlarni olib, shukrona duosini aytib sindirdi va shogirdlariga berdi, shogirdlari esa butun xaloyiqqa tarqatdi.
37.Hammalarining qorni toʻydi. Ortib qolgan non burdalari naq yetti savat boʻldi.
38.Xoʻrandalar esa xotinlar va bolalardan tashqari toʻrt ming kishi edi.
39.Iso xaloyiqqa ruxsat berdi va qayiqqa tushib, Magdala atroflariga keldi.

Matthew XVI
1.Farziy va sadduqiy mazhabidagilar Isoni sinash maqsadda Uning oldiga kelib, osmondan alomat koʻrsatishini soʻradilar.
2.Iso esa ularga javoban dedi: “Oqshom tushgach, siz: “Osmon qizil ekan, havo ochiq boʻladi”, – deysizlar.
3.Ertalab esa: “Osmon qizil-qoramtir ekan, bugun havo buzuq boʻladi”, – deysizlar. Voy munofiqlar-ey! Koʻk yuzini aniqlay olasiz-u, nega zamonning alomatlarini aniqlay olmaysizlar?
4.Bu buzuq va besubut avlod dalolatni-ku izlaydi, ammo Yunus paygʻambarning alomatidan boshqa unga biror bir dalolat boʻlmaydi”.     Shunday deb, Iso ularni qoldirib ketdi.
5.Narigi qirgʻoqqa yetib kelgan shogirdlar oʻzlari bilan non olishni unutibdilar.
6.Iso ularga:     – Qaranglar, farziylar bilan sadduqiylarning xamirturushidan ehtiyot boʻlinglar! – dedi.
7.Ular esa: “Buni non olmaganimiz uchun aytdi, chogʻi”, deb koʻngillaridan oʻtkazdilar.
8.Iso buni bilib, ularga dedi:     – Ey imoni sustlar! Oʻzingizcha nega: oʻzimiz bilan non olmadik, deb andisha qilyapsizlar?
9.Hali ham anglamadinglarmi? Beshta nonni besh ming kishi yeb, necha savat non burdalarini yigʻishtirib olganingizni eslamayapsizlarmi?
10.Yoki yettita nonni toʻrt ming kishi yeb, necha savat yigʻishtirib olganingizni-chi?
11.Men sizlarga: “Farziylar bilan sadduqiylarning xamirturushidan ehtiyot boʻlinglar”, – deb aytganim bu non haqida emasligini qanday qilib tushunmadinglar?
12.Shundan keyin shogirdlar, Iso ularga nonning xamirturushidan emas, balki farziylar bilan sadduqiylarning ta’limotidan ehtiyot boʻlish kerakligini aytganini tushundilar.
13.Filip Kesariyasi atroflariga kelgan Iso Oʻz shogirdlaridan soʻradi:     – Odamlar Meni, Inson Oʻgʻlini, kim deb hisoblaydilar?
14.– Ba’zilari Yahyo paygʻambar deb, boshqalari Ilyos paygʻambar deb, yana birlari esa Yeremiya yoki boʻlak paygʻambarlardan biri deb hisoblaydilar, – dedi shogirdlar.
15.Iso ulardan:     – Sizlar-chi, Meni kim deb hisoblaysizlar? – deb soʻragach,
16.Simun Butrus javob berib dedi:     – Sen barhayot Xudoning Oʻgʻli – Masihsan!
17.Iso Butrusga javoban dedi:     – Sen baxtiyorsan, ey Yunus oʻgʻli Simun! Bu sirni sen oʻz uquv-idroking bilan uqqaning yoʻq, balki osmondagi Otam senga ochib bergan.
18.Men ham senga shuni aytib qoʻyay: sening tosh degan isming bor va Men Oʻz ummatimni bu tosh ustida bunyod etaman, jahannam kuchlari esa undan ustun chiqmas.
19.Osmon Shohligining ochqichlarini senga beraman. Yer yuzida sen nimani bogʻlasang, osmonda ham bogʻlangan boʻladi. Yer yuzida sen nimani yechsang, osmonda ham yechilgan boʻladi.
20.Shundan soʻng Iso Oʻzining Masih ekanini biror kimsaga aytmoqni shogirdlariga qat’iy man etdi.
21.Shu vaqtdan boshlab, Iso shogirdlariga Oʻzining Quddusga borishi, oqsoqollar, oliy ruhoniylar va ulamolar qoʻlida koʻp azob chekib, oʻldirilishi, uchinchi kuni esa tirilishi kerakligini oshkor etadigan boʻldi.
22.Butrus Uni chetga olib ta’na qila boshladi:     – Xudo xayringni bersin, Rabbim! Bu narsalar Sening boshingga tushmas, – dedi.
23.Iso esa Butrusga qarab:     – Yoʻqol koʻzimdan, shayton! – dedi. – Sen Meni yoʻldan uryapsan, chunki sen Xudoning ishlarini emas, balki inson ishlarini oʻylayapsan.
24.Keyin Iso Oʻz shogirdlariga dedi:     – Agar kim Menga ergashishni istasa, oʻzidan kechsin va oʻz xochini koʻtarib, orqamdan yursin.
25.Kim oʻz jonini ayamoqchi boʻlsa, uni yoʻqotadi. Lekin kim Men uchun jonini yoʻqotsa, jon topadi.
26.Agar inson butun dunyoni egallasa-yu, oʻz joniga zarar yetkazsa, bundan qanday naf koʻradi? Yoki inson oʻz joni evaziga qanday toʻlov toparkan?
27.Inson Oʻgʻli Oʻz Otasining ulugʻvorligida, farishtalari bilan kelishida, har kimni oʻz qilmishiga yarasha taqdirlaydi.
28.Sizlarga chinini aytayin: bu yerda turganlardan ba’zilari borki, ular Inson Oʻgʻlining saltanatli Shoh boʻlib kelayotganini koʻrmaguncha, oʻlim koʻrmaydilar.

Matthew XVII
1.Oradan olti kun oʻtgandan keyin Iso tanho Butrus, Yoqub va uning ukasi Yuhannoni yoniga olib, baland bir toqqa olib chiqdi.
2.U yerda, ularning koʻz oʻngida Isoning qiyofasi oʻzgarib ketdi. Uning yuzi quyoshday porlab, kiyimlari esa nurday oppoq tus oldi.
3.Birdaniga ularga Muso bilan Ilyos paygʻambarlar koʻrinib, Iso bilan suhbatlashayotganday tuyuldi.
4.Buni Butrus koʻrib, Isoga:     – Rabbim! Bizlar uchun bu joy juda yoqyapti. Agar istasang, shu yerda uchta chayla quraylik: birisi Senga, birisi Musoga, birisi Ilyosga...
5.U gapini tugatmasdanoq, nur yogʻilib turgan bir bulut ularni qoplab oldi. Bulut ichidan esa bir ovoz keldi:     – Bu Mening sevikli Oʻgʻlimdir, Undan mamnunman. Unga quloq solinglar!
6.Shogirdlar buni eshitgach, vahimaga tushib, yerga yuz tuban yiqildilar.
7.Iso esa kelib ularga qoʻl tegizdi-da:     – Turinglar, qoʻrqmanglar! – dedi.
8.Ular boshlarini koʻtarib, yolgʻiz Isodan boshqa hech kimni koʻrmadilar.
9.Togʻdan tushayotganlarida, Iso shogirdlariga:     – Inson Oʻgʻli qaytadan tirilib kelmaguncha, koʻrganlaringizni hech kimga aytmanglar, – deb tayinladi.
10.Shogirdlari Undan soʻradilar:     – Nega ulamolar, oldin Ilyos paygʻambar kelishi kerak, deb aytadilar?
11.Iso javob berib ularga dedi:     – Bu toʻgʻri, oldin Ilyos paygʻambar kelib, hamma narsani yoʻlga qoʻyadi.
12.Lekin Men sizlarga shuni aytaman: Ilyos allaqachon kelgan. Ammo odamlar uni tanimay, u bilan istaganlarini qilishdi. Xuddi shunga oʻxshab, Inson Oʻgʻli ham odamlar qoʻlida azob chekishi muqarrardir.
13.Shunda shogirdlar Iso ularga Yahyo paygʻambar haqida gapirganligini angladilar.
14.Ular xaloyiq yoniga kelganlarida, bir odam Isoning oldiga kelib tiz choʻkdi-da:
15.– Hazrat, – dedi, – oʻgʻlimga rahming kelsin! Uning tutqanogʻi bor, u juda azobda qoldi. Dam olovga, dam suvga tashlanadi.
16.Bolamni Sening shogirdlaringga koʻrsatdim, ammo ular uni tuzatisholmadi.
17.Iso javob berib:     – Ey imonsiz, buzuq nasl-ey! Qachongacha sizni yoqlayveraman? Qachongacha sizga chidayin? Bolani bu yerga, Mening oldimga keltiringlar! – dedi.
18.Iso jinga doʻq urgach, u boladan chiqib ketdi. Bola oʻsha zahoti tuzaldi.
19.Soʻngra shogirdlari Isoning yakka qolganda oldiga kelib:     – Nega biz jinni quvib chiqarolmadik? – deb soʻrashdi.
20.Iso ularga:     – E’tiqodsizligingiz uchun! – dedi. – Chindan, sizlarga aytamanki: agar bir xantal doniday ishonchingiz boʻlsa-yu, bu toqqa: “Bu yerdan u yerga koʻch”, – deb aytsangizlar, u koʻchadi. Sizga hech bir narsa imkonsiz boʻlmaydi.
21.[Biroq bu toifa jinlar ibodat va roʻzadan boshqa narsa bilan chiqmas.]
22.Ular Jalilaga qaytib kelgandan soʻng, Iso shogirdlariga dedi:     – Inson Oʻgʻli odamlar qoʻliga tutib berilishi muqarrardir.
23.Uni oʻldiradilar va U uchinchi kuni qaytadan tiriladi.     Shogirdlar juda xafa boʻldilar.
24.Ular Kafarnahumga kelganlarida, ikki diramlik ma’bad soligʻini yigʻuvchilar Butrusning oldiga kelib:     – Sizlarning Ustozingiz ma’bad soligʻini toʻlamaydimi? – deb soʻradilar.
25.Butrus:     – Toʻlaydi! – dedi.     U uyga kelgach, Iso oldinroq gap ochib dedi:     – Simun, sening fikring qanday? Bu dunyo podshohlari soliq yoki bojni kimdan oladilar? Vatan oʻgʻillaridanmi yoki begonalardanmi?
26.– Begonalardan-da, – dedi Unga Butrus. Iso javob berdi:     – Unday boʻlsa, vatan oʻgʻillari soliqdan ozod ekan-da.
27.Shunga qaramay, biz ularni vasvasaga solmaylik. Sen koʻlga borib qarmoq tashla. Birinchi ilingan baliqni olib ogʻzini ochsang, toʻrt diramlik tangaga koʻzing tushadi. Tangani olib, Men va oʻzing uchun soliq toʻlovi sifatida ularga ber.

Matthew XVIII
1.Shu kez shogirdlar Isoning oldiga kelib:     – Osmon Shohligida kim buyuk? – degan savolni berdilar.
2.Iso yoniga bir bolani chaqirib, uni oʻrtalarida turgʻizib:
3.– Sizlarga chinini aytayin, – dedi. – Agar siz yoʻlingizdan qaytib, bolalarday boʻlmasangiz, Osmon Shohligiga sira kirolmaysizlar.
4.Shunday qilib, kim bu bola kabi oʻzini past olib yursa, Osmon Shohligida eng buyuk boʻladi.
5.Kim shunday bir bolani Mening nomimdan qabul qilsa, Meni qabul qilgan boʻladi.
6.“Kimki Menga ishongan bu kichiklardan birontasini yoʻldan ozdirsa, uning boʻyniga ulkan tegirmon toshini osib dengiz chuqurligiga choʻktirilishi u uchun yaxshiroq boʻlar edi.
7.Vasvasalar dastidan bu dunyoning holiga voy! Vasvasalar kelishi shaksizdir, lekin kim orqali kelsa, oʻsha odamning holiga voy!
8.Agar qoʻling yoki oyogʻing seni yoʻldan ozdirsa, uni kesib tashla. Senga ikki qoʻlu ikki oyogʻing bilan abadiy oʻtga tashlanishdan koʻra, mayib yoki choʻloq boʻlib abadiy hayotga erishganing yaxshiroqdir.
9.Agar koʻzing seni yoʻldan ozdirsa, uni oʻyib tashla. Senga ikki koʻzing bilan oʻtli jahannamga tashlanishdan koʻra, bir koʻz bilan abadiy hayotga erishganing yaxshiroqdir”.
10.“Ehtiyot boʻlinglar, bu kichiklardan birontasini ham xor qilmanglar. Men sizga shuni aytaman: osmonda ularning farishtalari doimo samoviy Otamning jamolini koʻrib turadilar.
11.[Inson Oʻgʻli esa adashib gumroh boʻlganlarni qutqarish uchun kelgan.]
12.Sizlarning fikringiz qanday? Agar bir odamning yuzta qoʻyi boʻlib, ulardan biri adashib qolsa, toʻqson toʻqqizini togʻlarda qoldirib, adashib qolganni izlab ketmaydimi?
13.Agarda uni topib olsa bormi, sizga rostini aytsam, adashmagan toʻqson toʻqqiztasidan koʻra, shu bir qoʻy uchun u koʻproq sevinadi.
14.Shunga oʻxshab, osmondagi Otangiz bu kichiklardan birining ham halok boʻlishini istamaydi”.
15.“Agar birodaring senga qarshi gunoh qilsa, uning oldiga borib, faqat yuzma-yuz gapirib, aybini unga koʻrsat. Agar senga quloq solsa, sen birodaringni qaytarib olgan boʻlasan.
16.Agar senga quloq solmasa, oʻzing bilan yana bir yoki ikki kishini olib bor, toki  Tavrotda yozilganidek “aytiluvchi har bir soʻz ikki yoki uch shohidning guvohligi bilan tasdiqlansin”.
17.Agar ularga ham quloq solmasa, imonlilar jamoatiga ayt. Agar imonlilar jamoatiga ham quloq solmasa, uni kofir yoki tamagir qatorida sana.
18.Sizlarga chinini aytayin: yer yuzida sizlar nimaiki bogʻlasangizlar, osmonda ham bogʻlangan boʻladi. Yer yuzida nimaiki yechsangizlar, osmonda ham yechilgan boʻladi.
19.Sizlarga yana shuni ham aytay: agar yer yuzida sizdan ikki kishi yakdil boʻlib, qandaydir bir narsani soʻrashsa, Mening osmondagi Otam ularning tilagini bajaradi.
20.Qayerda ikki yoki uch kishi Mening nomim uchun yigʻilsa, Men shu yerda ularning oʻrtasida boʻlaman”.
21.Shu vaqtda Butrus kelib Isoga: “Rabbim, – dedi, – agar birodarim menga qarshi gunoh qilsa, men necha marta uni kechirayin? Yetti marta kechsam yetarmi?”
22.Iso unga dedi: “Senga yetti marta emas, balki yetmish karra yetti marta, deyapman.
23.Binobarin, Osmon Shohligi bandalari bilan hisob-kitob qilishni istagan bir podshohga oʻxshaydi.
24.Hisoblashishni boshlaganda, undan oʻn ming oltin yombi qarzdor boʻlgan bir bandani uning qoshiga keltiribdilar.
25.Lekin qarz toʻlashga hech narsasi boʻlmagani uchun, podshoh unga oʻzini, xotinini, bolalarini va butun mol-mulkini sotib, qarzini toʻlashni buyuribdi.
26.Banda esa yerga yiqilib, podshohiga ta’zim qilib:     – Podshohim, sabr qiling, men sizga hammasini toʻlayman, – debdi.
27.Bu bandasiga rahmi kelib, podshoh uni qoʻyib yuboribdi va qarzini kechirib yuboribdi.
28.U banda esa tashqariga chiqib, oʻzidan yuz kumush tanga qarzdor boʻlgan bir sherigini uchratib, uni ushlab olibdi-da:     – Mendan olgan qarzingni qaytar! – deb boʻgʻa boshlabdi.
29.Sherigi esa uning oyoqlariga yiqilib:     – Sabr qil, men senga hammasini toʻlayman, – deb yolvoribdi.
30.Biroq u bunga koʻnmabdi, borib, qarzini toʻlamagunicha sherigini zindonga qamatib qoʻyibdi.
31.Uning sheriklari bu voqeani koʻrib, juda xafa boʻlishibdi va borib, podshohga hamma boʻlib-oʻtganni xabar qilishibdi.
32.Shunda podshoh bandasini oldiga chaqirib:     – Ey yovuz banda! – debdi. – Menga yolvorganing uchun, men sening barcha qarzingdan kechdim.
33.Men senga rahm qilganimday, sen ham sherigingga rahm qilsang boʻlmasmidi?
34.Gʻazablangan podshoh hamma qarzini toʻlamaguncha bandasini azob beruvchilarning qoʻliga topshiribdi.
35.Shuningdek, agar sizlarning har biringiz oʻz birodaringizning gunohini chin koʻngildan kechirmasangiz, Mening samoviy Otam ham sizlarga xuddi shu yoʻlni tutadi”.

Matthew XIX
1.Iso bu soʻzlarni aytib boʻlgach, Jalilani tark etib, Yahudiya hududiga, Oʻrdun daryosining narigi tomoniga keldi.
2.Tumonat xaloyiq Uning ketidan ergashib yurdi. Iso u yerda xastalarga shifo berdi.
3.Isoni sinash niyatidagi ba’zi farziylar Uning oldiga kelib:     – Erkak har qanday sababga koʻra oʻz xotinidan ajralishi mumkinmi? – degan savolni berdilar.
4.Iso ularga javoban:     –  Tavrotda oʻqimagansizlarmi? – dedi. – Parvardigor boshdanoq odamlarni erkak va ayol qilib yaratdi
5.va dedi: “Er kishi ota-onasini qoldirib, oʻz xotiniga yopishib qoladi va ikkovi bir tan boʻladi”.
6.Shunga koʻra ular endi ikki emas, balki bir tan hisoblanadilar. Xudo birga qoʻshganini bandasi ajratmasin.
7.Ular Isoga:     – Unday boʻlsa, Muso nima uchun: “Erkak xotini bilan ajralsa, taloq xatini yozib bersin”, deb amr etganlar? – deyishdi.
8.U ularga dedi:     – Bagʻri tosh odamlar boʻlganingiz uchun Muso sizlarga xotinlaringiz bilan ajralishga ijozat bergan. Lekin boshdan bunday emas edi.
9.Men sizlarga shuni aytayin: kim bevafolikdan boshqa sabab tufayli xotinidan ajralib, oʻzgaga uylansa, zino qilgan boʻladi. Shuningdek, eridan ajralgan xotinga uylangan ham zino qilgan boʻladi.
10.Shogirdlar Isoga:     – Agar erkakning xotiniga nisbatan shunday majburiyati boʻlsa, uylanmagan yaxshiroq ekan-da! – deyishdi.
11.Iso ularga:     – Bu soʻzni hamma ham hazm etolmaydi, – dedi. – Kimgaki nasib boʻlsa, u hazm eta oladi.
12.Ba’zi kishilarning onadan tugʻma erkakligi zaifdir. Boshqalar esa odamlar tomonidan axta qilinadilar. Yana boshqalar Osmon Shohligi yoʻlida uylanishdan voz kechadilar. Uddalagan bu gaplarning magʻzini chaqsin.
13.Shunda Iso ularning peshanalariga qoʻllarini qoʻyib duo qilishi uchun, Uning oldiga bolalarni keltirishdi. Shogirdlari yetaklab keluvchilarni koyiy boshlagach,
14.Iso dedi:     – Bolalarni qoʻyinglar, Mening oldimga kelishlariga toʻsqinlik qilmanglar. Zero Osmon Shohligi shundaylarnikidir.
15.Ularning peshanalarini silab, u yerdan joʻnab ketdi.
16.Shu mahal bir kishi Isoning yoniga kelib:     – Valine’mat Ustozim! Abadiy hayot nasib boʻlishi uchun qanday savobli ish qilmogʻim lozim? – deb soʻradi.
17.Iso unga dedi:     – Nega sen Mendan savobli ish haqida soʻrayapsan? Birgina Xudodan boshqa hech kim savob egasi emas. Agar boqiy hayotga erishmoq istasang, ilohiy amrlarga rioya qil.
18.– Qaysilariga? – deb soʻradi u. Iso dedi:     – “Odam oʻldirma. Zino qilma. Oʻgʻrilik qilma. Soxta guvohlik berma.
19.Ota-onangni hurmat qil. Oʻzgani oʻzing kabi sev”, degan amrlarni-da.
20.Yigit Unga dedi:     – Men bularning hammasini yoshligimdan saqlab kelaman. Menga yana nima yetishmaydi?
21.Iso unga:     – Agar komil boʻlishni istasang, bor, hamma mol-mulkingni sotib, pulini kambagʻallarga tarqat. Shundagina koʻkda xazinang boʻlur. Va kel, Mening ortimdan ergash, – dedi.
22.Yigit bu soʻzlarni eshitib, qaygʻu ichida u yerdan chiqib ketdi. Chunki uning pul-dunyosi koʻp edi.
23.Iso shogirdlariga:     – Sizga chinini aytayin: boy odamning Osmon Shohligiga kirishi qiyin boʻladi.
24.Yana sizga aytaman: boy odamning Xudo Shohligiga kirishidan koʻra, tuyaning igna teshigidan oʻtishi osondir, – dedi.
25.Shogirdlari buni eshitib, chandon taajjublandilar va:     – Unday boʻlsa, kim najot topa olarkan? – deb soʻradilar.
26.Iso ularga koʻzlarini tikib:     – Odamlarga bu imkonsiz, lekin Xudoga hamma narsa mumkindir, – dedi.
27.Bu soʻzga javoban, Butrus Isoga dedi:     – Mana, biz hamma narsani qoldirib, Sening orqangdan ergashib keldik. Buning evaziga biz nima toparmiz?
28.Iso ularga dedi:     – Sizga chinini aytayin: yangi dunyoda Inson Oʻgʻli Oʻzining ulugʻvor taxtida oʻtirganida, Mening orqamdan ergashib kelgan sizlar ham oʻn ikkita taxtga oʻtirib, Isroilning oʻn ikki qabilasini hukm qilasizlar.
29.Men uchun uy-joy, aka-uka, opa-singil, ota-ona, xotin-bola yoki yer-mulkini tashlab ketgan har bir kishi bulardan yuz hissa ortiqrogʻini topib, abadiy hayotga noil boʻlajak.
30.Lekin koʻp birinchi boʻlganlar oxirgi, oxirgilar esa birinchi boʻladilar.

Matthew XX
1.“Shunday qilib, Osmon Shohligi uzumzoriga erta saharda mardikorlar yollagani chiqqan bogʻ egasiga oʻxshaydi.
2.U mardikorlar bilan kuniga bir kumush tanga berishga kelishib, ularni oʻzining uzumzoriga yuboribdi.
3.Soat toʻqqizlarda u yana chiqib, bozor maydonida bekor turgan boshqa odamlarni koʻrib,
4.ularga:     – Sizlar ham mening uzumzorimga boringlar, men sizlarga tegishli haqingizni beraman, – debdi. Ular esa boribdilar.
5.Tush chogʻi va soat uchga yaqin u tagʻin chiqib, yana shunday qilibdi.
6.Soat beshlarda chiqib, bekor turgan yana boshqalarni koʻribdi-da:     – Nega sizlar bu yerda kun boʻyi bekor turibsizlar? – deb soʻrabdi.
7.Ular esa:     – Hech kim bizlarni ishga yollamadi-da, – debdilar. Shunda bogʻ egasi:     – Sizlar ham mening uzumzorimga boringlar, tegishli haqingizni olasizlar, – debdi.
8.Kech boʻlgach, uzumzor egasi oʻzining hosilotiga:     – Mardikorlarni chaqirib, ularga oxirgisidan boshlab birinchisigacha xizmat haqlarini bergin, – deb buyuribdi.
9.Shunday qilib, soat beshlarda ish boshlaganlar bir kumush tangadan olishibdi.
10.Birinchi kelganlar esa koʻproq olamiz, deb oʻylashibdi. Ammo ular ham bir kumush tangadan olishibdi.
11.Ular xizmat haqini olgach, bogʻ egasiga norozilik bildira boshlashibdi:
12.– Bu oxirgi kelganlar bir soatgina ishladi, siz esa ularni kunning issigʻiyu mashaqqatini tortgan bizlar bilan teng koʻrdingiz.
13.Bunga javoban bogʻ egasi ulardan biriga:     – Doʻstim, men senga nohaqlik qilganim yoʻq. Sen men bilan bir kumush tangaga kelishgan edingmi?
14.Endi haqingni olib, boraver. Men senga bergancha aqchani bu oxirgi kelganga ham bersam, nima boʻpti?
15.Oʻz pulimni xohlagancha istifoda qilish oʻz ixtiyorimda emasmi? Yoki mening saxiyligimni koʻrolmayapsanmi? – debdi.
16.Shunga oʻxshab,  oxiratda ham oxirgilar birinchi va birinchilar esa oxirgi boʻladilar. [Chunki da’vat etilganlar koʻp, ammo tanlanganlar ozdir.]”
17.Iso Quddusga qarab yoʻl olar ekan, oʻn ikki shogirdini alohida chaqirib, ularga dedi:
18.“Hozir Quddusga boryapmiz va Inson Oʻgʻli oliy ruhoniylar bilan ulamolarga tutib beriladi. Ular esa Uni oʻlimga mahkum etadilar.
19.Haqoratlash, qamchilash va xochga mixlash uchun Uni majusiylarga topshiradilar. Uchinchi kuni esa U qaytadan tirilajak”.
20.Shunda Zabadiylar oilasining onasi oʻgʻillari bilan birga Isoning huzuriga keldi. Nimadir soʻramoqchi boʻlib, Unga ta’zim qildi.
21.Iso ayoldan soʻradi:     – Sen nima istaysan?     – Sening Shohligingda bu mening ikki oʻgʻlimning biri oʻng tomoningda va biri chap tomoningda oʻtirishlarini buyurgin! – dedi Unga ayol.
22.Iso javob berib dedi:     – Sizlar nima soʻrayotganingizni bilmaysizlar. Men ichajak hasratli taqdir sharobini icha olasizlarmi?     – Ichamiz! – dedi ular.
23.Iso ularga:     – Sizlar-ku Mening kosamdan ichib, hasratlarimni chekasizlar, ammo Mening oʻng va chap tomonimda oʻtirishga ruxsat berish Mening ixtiyorimda emas. Otam bu oʻrinni kimlarga tayyorlagan boʻlsa, ularga buyuradi, – dedi.
24.Boshqa oʻn shogird buni eshitgach, ikki aka-ukaga achchiqlana ketishdi.
25.Iso esa ularni yoniga chaqirib, dedi:     – Bilasizlarki, dunyo xalqlari ustidan saltanatli podshohlar bor, el ustidan otabeklar hokimlik qiladi.
26.Ammo sizning orangizda bunday boʻlmasin. Orangizda kim katta boʻlishni istasa, sizga xizmatkor boʻlsin.
27.Orangizda kim birinchi boʻlishni istasa, sizga qul boʻlsin.
28.Zero Inson Oʻgʻli ham Oʻziga xizmat qildirish uchun emas, balki Oʻzi xizmat qilish va Oʻz jonini fido qilib, koʻplarni qutqarish uchun kelgan.
29.Ular Yerixo shahridan joʻnayotganlarida, koʻp xalq Isoning orqasidan ergashib bordi.
30.Yoʻl chekkasida oʻtirgan ikki koʻr Iso ularning oldidan oʻtib borayotganini eshitgach:     – Ey Hazrat, Dovud Oʻgʻli, bizlarga rahm qil! – deb baqira boshladilar.
31.Xaloyiq ularni jim boʻlishga majbur qilsa-da, lekin ular ovozlarini yanada balandroq qilib:     – Ey Hazrat, Dovud Oʻgʻli, bizlarga rahm qil! – deb yolvordilar.
32.Iso toʻxtab, ularni yoniga chaqirdi-da:     – Sizlar Mendan nima istaysizlar? – deb soʻradi.
33.Ular:     – Hazrat, koʻzlarimiz ochilsin! – deyishdi.
34.Isoning ularga rahmi kelib, koʻzlariga qoʻl tegizdi. Shu onda ularning koʻzlari ochilib ketdi. Ular Isoning ortidan ergashdilar.

Matthew XXI
1.Quddusga yaqinlashishib, Zaytun togʻi etagidagi Baytfagiya qishlogʻiga yetib kelishdi. Iso ikki shogirdini yana yoʻlga solib:
2.“Qarshingizdagi qishloqqa boringlar, shu zahot bogʻlab qoʻyilgan urgʻochi eshakni va uning yonida xoʻtikni koʻrasizlar. Ularni yechib, Mening oldimga keltiringlar.
3.Agar kimdir sizga biror nima desa, “Bular Rabbimizga kerak, U koʻp oʻtmay ularni qaytarib yuboradi”, – deb javob beringlar”, – dedi.
4.Bu sodir boʻlganlarning hammasi paygʻambarga vahiy boʻlgan ushbu oyat bajo kelishi uchun roʻy berdi:
5.“Sion qiziga aytingizkim:     Bir mocha eshakka minib,     Xoʻtikka mingashib kamtarona,     Sening Podshohing kelar yoningga”.
6.Shogirdlar yoʻlga tushib, Iso ularga buyurganiday qildilar.
7.Eshak bilan xoʻtikni keltirib, ularning ustiga kiyimlarini yukladilar. Iso esa minib oldi.
8.Xalqning koʻpchilik qismi oʻz kiyimlarini yoʻlga poyandoz qildi. Ba’zilari esa daraxt shoxlarini kesib, yoʻlga toʻshadilar.
9.Oldda va orqada yurayotgan xaloyiq:     “Dovud Oʻgʻli mangu yashasin!     Xudovand nomidan Kelayotgan muborak!     Koʻklardan najot yuborgil!”– deb hayqirishar edi.
10.Iso Quddusga kirib kelganda, butun shahar: “Bu kim boʻldi?” – deb harakatga keldi.
11.Xaloyiq esa: “Bu Jalilaning Nosira shahridan boʻlgan Iso paygʻambar!” – deb ta’kidladi.
12.Iso Xudo ma’badiga kirib, ma’badda oldi-sotdi qilayotgan hammani quvib chiqardi. Sarroflarning xontaxtalarini va kaptar sotuvchilarning kursilarini agʻdarib yubordi.
13.Iso ularga:     –  Tavrotda: “Mening uyim ibodat uyi atalgay”, – deb yozilgan. Sizlar esa uni qaroqchilar uyasiga aylantirib yuboribsizlar!
14.Ma’badda Isoning oldiga koʻrlar va choʻloqlar keldi. U esa ularga shifo berdi.
15.Lekin oliy ruhoniylar va ulamolar Isoning qilayotgan ajoyib ishlarini hamda ma’badda: “Dovud Oʻgʻli mangu yashasin!” deb hayqirayotgan bolalarni koʻrib, dargʻazab boʻldilar.
16.– Bular nima demoqdalar, eshityapsanmi? – deyishdi Unga. Iso ularga:     – Ha! – dedi. – Nahotki sizlar: “Goʻdak va chaqaloqlar ogʻzidan Sen madhiya yaratding”, – degan oyatni hech qachon oʻqimagan boʻlsangiz?
17.Soʻng Iso ularni qoldirib, shahardan chiqdi va Baytaniyaga borib, u yerda tunadi.
18.Ertalab Iso shaharga qaytib kelayotganda och qoldi.
19.Yoʻl chetida bir anjir daraxtini koʻrib, uning yoniga keldi. Iso barglardan boshqa hech narsa topmay, daraxtga:     – Bundan keyin senda abadiy meva bitmasin! – dedi. Anjir daraxti esa shu onda qurib qoldi.
20.Buni koʻrgan shogirdlar hayratga tushib:     – Qanday qilib anjir daraxti darhol qurib qoldi? – dedilar.
21.Iso ularga javoban:     – Sizlarga chinini aytayin, – dedi, – Agar ishonchingiz qat’iy boʻlib, shubhalanmasangiz, bu anjir daraxti bilan sodir boʻlganni ado etish u yoqda tursin, hatto bu toqqa: “Koʻtaril-da, dengizga otil”, – desangiz, aytganingiz boʻladi.
22.Sizlar ibodat qilib, ishonch bilan nimaiki soʻrasangiz, erishasizlar.
23.Iso ma’badga kirib ta’lim berayotganda, oliy ruhoniylar va xalq oqsoqollari Uning oldiga kelib:     – Sen bu ishlarni qanday huquq bilan qilyapsan? Senga bunday vakolatni kim bergan? – deb soʻradilar.
24.Iso ularga javob berib dedi:     – Men ham sizga bir savol berayin. Agar Menga javob bersangizlar, shunda Men ham bu ishlarni qanday vakolat bilan qilayotganimni sizlarga aytaman.
25.Yahyo paygʻambar odamlarni suvda tavba qildirish uchun kimdan vakolat olgan edi? Xudodanmi yoki insondanmi?     Ular esa oʻzaro mulohaza yurita boshladilar: “Agar Xudodan desak, U bizlarga: “Nega unga ishonmadingiz?” – deb aytadi.
26.Agar insondan desak, xalqdan qoʻrqish kerak, chunki xalqning bari Yahyoni paygʻambar deb hisoblaydi-ku”.
27.Nihoyat Isoga:     – Bilmaymiz, – deb javob berdilar. Iso esa ularga:     – Men ham bularni qanday vakolat bilan qilayotganimni sizga aytmayman, – dedi.
28.“Sizlarning fikringiz qanday? Bir odamning ikki oʻgʻli bor ekan. U birinchisiga kelib:     – Oʻgʻlim, bugun borib uzumzorimizda ishla, – debdi.
29.Ammo u:     – Istamayman! – deb soʻz qaytaribdi. Keyin pushaymon boʻlib, boribdi.
30.U odam ikkinchi oʻgʻliga kelib, yana shunday debdi. Bunisi javob berib:     – Xoʻp xoʻjayin, boraman, – debdi-yu, lekin bormabdi.
31.Ikkovidan qaysi biri otasining xohishini bajo keltirgan boʻladi?”     Isoga: “Birinchisi”, – dedilar.     U ularga: “Sizlarga chinini aytayin, – dedi. – Sayoqlaru fohishalar Xudoning Shohligiga sizlardan oldin erishmoqdalar.
32.Chunki Yahyo paygʻambar sizning oldingizga toʻgʻri yoʻlni oʻrgatib keldi va sizlar unga ishonmadingiz, sayoqlar va fohishalar esa ishondi. Sizlar-chi, buni koʻrgandan keyin ham pushaymon qilmadingiz, ishonmadingiz”.
33.“Endi boshqa bir masalni eshiting: bir yer egasi bor ekan. U uzumzor yaratib, atrof-tevaragini panjara bilan oʻrab, ichida iskanja va qoʻriqchi minorasi quribdi-da, uzumzorni bogʻbonlarga ijaraga tashlab, oʻzi vaqtincha boshqa mamlakatga ketibdi.
34.Hosil mavsumi yaqinlashgach, oʻzining mahsulini olish uchun bogʻbonlarning oldiga xizmatkorlarini yuboribdi.
35.Bogʻbonlar esa uning xizmatkorlarini tutishibdi va kimini urib, kimini oʻldirib, kimini esa toshboʻron qilishibdi.
36.Bogʻ egasi bu gal avvalgidan ham koʻproq boshqa xizmatkorlarini yuboribdi. Bogʻbonlar esa ular bilan ham shunday qilishibdi.
37.Oxirida bogʻ egasi:     – Oʻgʻlimni hurmat etarlar, – deb ularning oldiga oʻz oʻgʻlini yuboribdi.
38.Lekin bogʻbonlar oʻgʻlini koʻrib, bir-biriga:     – Bu merosxoʻr-ku, qani uni oʻldirib, merosiga ega boʻlaylik, – deyishibdi.
39.Uni tutib, uzumzordan tashqariga chiqarib, oʻldirishibdi.
40.Shunday qilib, uzumzorning egasi qaytib kelganda, bu bogʻbonlarni nima qilar ekan?”
41.Tinglayotganlar Isoga: “Bu yovuz odamlarni yovuzlarcha yoʻq qilib, uzumzorini esa mavsumida hosilini terib turadigan boshqa bogʻbonlarga ijaraga beradi”, – dedilar.
42.Iso ularga dedi: “Nahotki siz Zaburdagi bu soʻzni hech oʻqimagan boʻlsangizlar?     “Binokorlar keraksiz deb tashlagan tosh     Naq binoning peshtoqidan joy oldi.     Bu Xudovand irodasi tufaylidir,     Bizga esa ajoyibot timsolidir”.
43.Shuning uchun sizlarga aytamanki, Xudoning Shohligi sizdan olinib, tegishli hosilini yetishtiruvchi xalqqa beriladi.
44.Kimki bu toshga yiqilsa, parchalanib ketadi. Tosh kimning ustiga tushsa, uni ezib yuboradi”.
45.Oliy ruhoniylar va farziylar Isoning masallarini tinglagan sayin, ular oʻzlari haqida aytilganini payqadilar.
46.Ular Isoni qoʻlga tushirishga intilayotgan boʻlsalar-da, xalqdan qoʻrqar edilar. Chunki xalq Isoni paygʻambar deb hisoblar edi.

Matthew XXII
1.Iso masallar bilan gapini davom ettirib, xalqqa xitoban dedi:
2.“Osmon Shohligi oʻzining oʻgʻliga nikoh toʻyi qilgan bir podshohga oʻxshaydi.
3.Podshoh toʻyga taklif etilganlarni chaqirish uchun xizmatkorlarini yuboribdi. Ular esa kelishni istamabdilar.
4.Podshoh yana boshqa xizmatkorlarini yuborib:     – Taklif etilganlarga aytinglarki, men ziyofat dasturxonini tayyorlab qoʻydim, hoʻkizlaru boʻrdoqilarim soʻyildi, hammasi tayyor. Toʻyga kelaveringlar! – debdi.
5.Biroq ular yana nazarga ilmay, biri oʻzining dalasiga, boshqasi bozor-oʻcharga ketibdi.
6.Qolganlar esa podshoh xizmatkorlarini tutib, xoʻrlab, oʻldirishibdi.
7.Podshoh buni eshitib, gʻazablanibdi. Qoʻshinlarini yuboribdi-da, qotillarni tigʻdan oʻtkazib, shaharlarini kulga aylantiribdi.
8.Keyin u qolgan xizmatkorlariga:     – Nikoh toʻyi tayyor, lekin taklif etilganlar bunga munosib emas ekanlar.
9.Shuning uchun chorrahalarga borib, kimni topsangizlar, toʻyga chaqiringlar, – deb buyuribdi.
10.Bu xizmatkorlar yoʻlga chiqib, uchratganlarining hammasini – yomonlarni ham, yaxshilarni ham toʻplashibdi. Toʻyxona mehmonlarga toʻlib ketibdi.
11.Podshoh mehmonlarni koʻrish uchun kirganda, u yerda nikoh kiyimida kiyinmagan bir odamni koʻribdi
12.va undan:     – Doʻstim, nikoh kiyimisiz bu yerga qanday kirding? – deb soʻrabdi, u indamabdi.
13.Shunda podshoh malaylariga buyruq berib:     – Uning qoʻl-oyoqlarini bogʻlab, tashqariga, qorongʻilikka tashlanglar. U yerda yigʻi-sigʻi va ohu voh boʻladi, – debdi.
14.Shunga oʻxshab,  Xudo da’vat etganlar koʻp, ammo tanlanganlar ozdir”.
15.Shundan keyin farziylar borib, Isoni U aytadigan biron soʻzi orqali ilintirish chorasini maslahatlashib oldilar.
16.Ular oʻz shogirdlarini Hirod tarafdorlari bilan birga Isoning oldiga yuborishdi. Bular Isoga:     – Ustoz, – deyishdi, – Biz bilamizki, Sen haqiqatgoʻysan va Xudoning haq yoʻlini oʻrgatib yuribsan. Kimlargadir ma’qul boʻlishni oʻylab oʻtirmaysan, hech kimni yuz-xotir qilmaysan ham.
17.Endi bizlarga ayt-chi, Sening fikring qanday? Qaysarga soliq toʻlash dinga muvofiqmi, yoki yoʻqmi?
18.Lekin Iso ularning shumligini bilib:     – Munofiqlar! – dedi, – Nega Meni sinab koʻrmoqchisizlar?
19.Qani, Menga soliqqa toʻlanadigan tangani koʻrsatinglar-chi.     Ular Isoga bir dinor keltirgach,
20.– Bu surat va yozuv kimniki? – deb soʻradi.
21.– Qaysarniki, – dedilar.     – Unday boʻlsa, Qaysarning haqini Qaysarga, Xudoning haqini Xudoga beringlar, – dedi Iso.
22.Buni eshitganlarida hayron boʻldilar va Isoning oldidan uzoqlashdilar.
23.Qiyomat yoʻq, deb aytadigan sadduqiylar oʻsha kuni Isoning oldiga kelib,
24.Unga savol berdilar:     – Ey Ustoz! Muso paygʻambar deganki: “Agar kim farzand koʻrmasdan dunyodan oʻtsa, ukasi uning xotinini nikohiga olib, akasining zurriyotini tiklasin”.
25.Bizda yetti aka-uka bor edi. Birinchisi uylanib, farzand koʻrmay qazo qildi, xotini esa ukasiga qoldi.
26.Ikkinchi, uchinchi, hatto yettinchigacha hammaning boshiga shu koʻrgilik tushdi.
27.Hammadan keyin xotin ham oʻldi.
28.Shunday qilib, u qiyomatda yettovidan qaysi birining xotini sanalar ekan? Chunki u hammasiga xotin boʻlgan edi-ku.
29.Iso ularga javob berib dedi:     – Siz Muqaddas Kitobni ham, Xudoning qudratini ham bilmaganingizdan adashyapsizlar.
30.Chunki oxiratda na uylanadilar va na erga tegadilar, balki osmondagi Xudo farishtalariga oʻxshaydilar.
31.Oʻliklarning qayta tirilishiga kelsak, Xudoning sizlarga yoʻllaganini hech oʻqimagansizmi?
32.“Men Ibrohimning Xudosi, Is’hoqning Xudosi va Yoqubning Xudosiman”, – degan edi U. Xudo esa oʻliklarning emas, tiriklarning Xudosidir.
33.Xalq buni eshitib, Iso ta’limotiga mahliyo boʻldi.
34.Iso sadduqiylarni jim qilib qoʻyganini farziylar eshitgach, bir joyga toʻplandilar.
35.Ulardan Tavrot tafsirchisi boʻlgan birisi Isoni sinash niyatida Undan:
36.– Ustoz, Tavrotning qaysi amri buyuk? – deb soʻradi.
37.Iso unga:     – “Egang Xudovandni butun qalbing bilan, butun joning bilan va butun onging bilan sevgin”.
38.Bu – birinchi va eng buyuk amr.
39.Ikkinchisi esa shunga oʻxshashdir: “Oʻzgani oʻzing kabi sevgin”.
40.Butun Ilohiy Buyruq va paygʻambar oyatlarining hammasi ham mana shu ikki amrga tayanadi.
41.Farziylar yigʻilishganda, Iso ulardan soʻradi:
42.– Masih haqida qanday fikrlaringiz bor? U kimning oʻgʻli?     – Dovudning oʻgʻli-da, – deb javob berdilar.
43.Iso ularga dedi:     – U holda, qanday qilib Dovud ilohiy ilhom bilan Masihni Rabbim deb atagan? Mana, Dovud nima degan:
44.“Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening oʻng tomonimda oʻltirib turgin”.
45.Demak, Dovud Uni Rabbim deb atagan boʻlsa, qanday qilib U Dovudning oʻgʻli boʻladi?
46.Va hech kim Isoga bir ogʻiz soʻz javob berolmadi. Oʻsha kundan boshlab yana hech kim Undan biron gap soʻrashga jur’at etmadi.

Matthew XXIII
1.Undan keyin Iso xaloyiqqa va shogirdlariga xitob qilib, dedi:
2.“Ulamolar va farziylar Muso minbarida oʻtiribdilar.
3.Shu bois ular sizga nimani bajarishni amr etsalar, bajo keltiringlar. Aytganini qiling, lekin qilganini qilmang! Chunki ular oʻz aytganlarini bajarmaydilar.
4.Ular ogʻir va koʻtarib boʻlmaydigan yuklarni insonlar yelkasiga tashlab qoʻyadilar, lekin oʻzlari bu yuklarga barmoq tegizishni ham istamaydilar.
5.Ular butun ishlarini insonlarga koʻrinish uchun qiladilar. Duo qutilarini yirikroq, kiyimlarining gajimlarini uzunroq qiladilar.
6.Shuningdek, ziyofatlarda toʻrda va ibodatxonalarda hurmatli oʻrinda oʻtirishni,
7.xalq yigʻinlarida alik olishni va odamlar tomonidan “Ustozimiz, Ustozimiz!” deb olqishlanishni yaxshi koʻradilar.
8.Biroq sizlar ustoz deb atalishga koʻnmang. Chunki sizning birgina Ustozingiz bor, U ham boʻlsa – Masihdir. Sizlar esa hammalaringiz birodarsizlar.
9.Yer yuzida hech kimni oʻzingizga ota deb ham atamanglar. Chunki sizning birgina Otangiz bor, U ham boʻlsa – samoviy Otangizdir.
10.Rahbar deb ham nom olmanglar. Chunki sizlarning birgina Rahbaringiz bor – U Masihdir.
11.Orangizdagi kattangiz sizlarga xizmatda boʻlsin.
12.Zero kim oʻzini yuqori qoʻysa, pasaytiriladi. Kim oʻzini past olib yursa, ulugʻlanadi”.
13.“Ey ulamoyu farziylar, munofiqlar! Osmon Shohligini insonlarga bekitib qoʻyganingiz uchun holingizga voy! Oʻzlaringiz ham unga kirmayapsizlar, kirmoqchi boʻlganlarga ham yoʻl qoʻymayapsizlar.
14.[Ey ulamoyu farziylar, siz munofiqlarning holiga voy! Siz beva ayollarning uylarini shilib, xoʻja koʻrsinga uzoq duo oʻqiysizlar. Shunga yarasha ogʻirroq jazo olasizlar.]
15.Ey ulamoyu farziylar, siz munofiqlarning holiga voy! Sizlar loaqal biror-bir kishini oʻz diningizga kiritish uchun dengizlaru qit’alarni aylanib chiqasizlar. Lekin buni amalga oshirib boʻlgach esa, uni oʻzingizdan ikki barobar yomonroq doʻzaxi qilasizlar.
16.Ey koʻr peshvolar, holingizga voy! Sizlar: “Ma’bad haqiga ichilgan qasam oʻtmaydi, lekin ma’baddagi oltin haqiga ichilgan qasam bajarilishi shart”, deysiz.
17.Hoy nodonu koʻrlar! Qaysi biri buyukroq: ma’badning oltinimi, yoki oltinni muqaddas qilgan ma’badning oʻzimi?
18.Shuningdek, sizlar yana: “Qurbongoh haqiga ichilgan qasam oʻtmaydi, lekin qurbongohdagi qurbonlik haqiga ichilgan qasam bajarilishi shart”, – deysizlar.
19.Hoy nodonlar, koʻrlar! Qaysi biri buyukroq: qurbonlikmi yoki qurbonlikni muqaddas qilgan qurbongohmi?
20.Axir, qurbongoh haqiga qasam ichgan, ham qurbongohning oʻzi, hamda undagi barcha narsalar haqiga qasam ichgan boʻladi.
21.Ma’bad haqiga qasam ichgan esa, ham ma’badning oʻzi, hamda ma’badda yashaydigan Xudo haqiga qasam ichgan boʻladi.
22.Osmon haqiga qasam ichgan esa, ham Arshi A’lo, hamda Arshi A’lodagi Xudoning Oʻzi haqiga qasam ichgan boʻladi.
23.Ey ulamoyu farziylar, siz munofiqlarning holiga voy! Sizlar yalpiz, arpabodiyon va zira qatori oshkoʻkdan ushr berib turasiz-u, lekin Ilohiy Buyruqning nihoyatda muhim amrlari boʻlgan haqqoniyat, marhamat va sadoqatga esa e’tibor bermay qoʻydingizlar. Bularning birini bajara turib, ikkinchisini ham tashlab qoʻymasligingiz kerak edi.
24.Sizlar chivinni pesh qiluvchi, ammo tuyani yutib yuboradigan koʻr peshvolarsiz!
25.Ey ulamoyu farziylar, siz munofiqlarning holiga voy! Sizlar kosayu laganning sirtini tozalaysiz, ammo ularning ichi oʻgʻrilik va badnafslikka toʻlib-toshib yotibdi.
26.Ey soʻqir farziy! Sen avvalo kosa va laganning ichini tozalab ol, shunda ularning tashi ham toza boʻladi.
27.Ey ulamoyu farziylar, siz munofiqlarning holiga voy! Sizlar tashqaridan chiroyli koʻrinadigan, lekin ichi oʻliklarning suyaklari va har xil qabihliklarga toʻla, ohaklangan qabrlarga oʻxshaysizlar.
28.Garchi tashqaridan insonlarga moʻmin koʻrinsangizlar ham, lekin ichlaringiz ikkiyuzlamachilik va yomonlikka toʻladir”.
29.“Ey ulamoyu farziylar, siz munofiqlarning holiga voy! Chunki sizlar paygʻambarlarga maqbara qurib, aziz-avliyolarning yodgorliklarini bezab yuribsizlar.
30.“Agar ota-bobolarimiz davrida yashaganimizda, biz paygʻambarlarning qonini toʻkishda ularga hamkorlik qilmas edik”, – deysizlar.
31.Bu bilan siz oʻzingizni oʻzingiz inkor etib, paygʻambarlarni qatl qilganlarning oʻgʻillari ekaningizni oʻzingiz tasdiqlab turibsiz.
32.Qani, ota-bobolaringiz boshlagan ishni bitirib qoʻymaysizlarmi?!
33.Hoy ilonlar, zaharli ilon zotlari-yey! Jahannam jazosidan qanday qilib qutularkansizlar?
34.Ana shu sababdan Men sizga qanchadan-qancha paygʻambaru donishmandu ulamolarni yuborib turaman. Sizlar esa ulardan kimini oʻldirasizlar, kimini xochga mixlaysizlar, kimini esa ibodatxonalaringizda qamchilab shahardan-shaharga quvgʻin qilasizlar.
35.Shu yoʻsin solih kishi boʻlgan Hobilning qonidan tortib, ma’bad bilan qurbongoh oraligʻida sizlar oʻldirgan Baraxiya oʻgʻli Zakariyoning qonigacha, yer yuzida toʻkilgan butun begunoh qonlar sizning boʻyningizda!
36.Ha, sizlarga chinini aytaman: ushbu gunohlarning hammasi shu naslning boʻyniga tushadi”.
37.“O, Quddus, Quddus! Paygʻambarlarni oʻldiruvchi va huzuringga yuborilganlarni toshboʻron qilguvchi shahar! Tovuq oʻz joʻjalarini qanotlari ostida qanday toʻplasa, Men ham sening bolalaringni necha bor shunday toʻplamoqchi boʻldim, sizlar-chi, istamadingiz.
38.Mana, sizning uy-joyingiz huvullab qoladi.
39.Sizga shuni aytib qoʻyay: “Xudovand nomidan Kelayotgan muborak”, – deb xitob qilmaguningizcha, Meni qaytib koʻrmaysizlar”.

Matthew XXIV
1.Iso ma’baddan chiqib ketayotganda, shogirdlari Uning yoniga kelib, diqqatini ma’badning binolariga qaratmoqchi boʻlishdi.
2.Iso ularga: “Bularning hammasini koʻryapsizmi? Sizlarga chinini aytayin: bu yerda biror gʻisht butun qolmaydi, hammasi vayron boʻladi”, – dedi.
3.Iso bir Oʻzi Zaytun togʻida oʻtirgan vaqtda, shogirdlari Uning yoniga kelib, soʻrashdi: “Bizlarga ayt-chi, bu voqealar qachon yuz beradi? Sening kelishing va oxirzamon yaqinlashganini koʻrsatadigan belgi qanday boʻladi?”
4.Iso javob berib ularga dedi: “Hech kim sizlarni yoʻldan ozdirmasligi uchun ehtiyot boʻlinglar.
5.Chunki talay kishilar Mening nomim bilan kelib: “Men Masih boʻlaman”, – deb koʻplarni yoʻldan ozdiradi.
6.Shuningdek, yiroq-yaqindan urush xabarlarini eshitasizlar. Ammo choʻchib vahimaga tushmangiz! Hamma narsa Xudo taqdir etganidek sodir boʻlishi lozim. Ammo bu hali soʻnggi nihoya emasdir.
7.Xalq xalqqa qarshi, podshohlik podshohlikka qarshi koʻtariladi. Ayrim joylarda qahatchiliklar, oʻlatlar, zilzilalar boʻladi.
8.Bularning bari esa bamisli toʻlgʻoqning boshidir.
9.Oʻshanda sizlarni qiynash va oʻldirish uchun tutib beradilar. Mening nomim tufayli barcha xalqlar sizlardan nafratlanadi.
10.Oʻshanda koʻplar vasvasaga tushib, bir-birini tutib beradi, bir-biridan nafratlanadi.
11.Koʻpdan-koʻp soxta paygʻambarlar paydo boʻlib, koʻplarni yoʻldan uradi.
12.Yovuzlik avjga chiqishi tufayli koʻpchilikning sevgisi soviydi.
13.Lekin oxirigacha chidagan qutuladi.
14.Xudo saltanati toʻgʻrisidagi Injil Xushxabari hamma xalqlarga dalolat boʻlish uchun jahon boʻylab targʻib qilinadi va oʻshandagina soʻng boʻladi”.
15.“Shunday qilib, Doniel paygʻambar karomat qilib aytgan “dahshatli razolat” muqaddas joyda turganini koʻrganingizda (oʻqigan oʻzi tushunsin!)
16.Yahudiyada boʻlganlar togʻlarga qochishsin.
17.Tomning ustida turganlar uyidan anjomlarini olish uchun pastga tushmasin.
18.Dalada boʻlganlar esa toʻnini olgani qaytib kelmasin.
19.U kunlarda homilador va emizuvchi ayollarning holiga voy!
20.Qochishingiz qishga yoki dam olish kuniga toʻgʻri kelmasligi uchun ibodat qilinglar.
21.Chunki oʻshanda dunyo boshlanishidan to hozirgacha sodir boʻlmagan va qaytib sodir boʻlmaydigan buyuk musibat boʻladi.
22.Agar oʻsha kunlar qisqartirilmaganida edi, hech bir jonzod omon qolmasdi. Lekin tanlangan kishilar uchungina u kunlar qisqartiriladi.
23.Agar oʻshanda kimdir sizga: “Masih mana bu yerda”, yoki “U yerda”, – deb aytsa, ishonmanglar.
24.Chunki soxta masihlar va soxta paygʻambarlar paydo boʻlib, ilojini topsalar, hatto tanlangan kishilarni ham yoʻldan ozdirish uchun gʻaroyibot va moʻjizalar koʻrsatadilar.
25.Mana, Men sizlarga oldindan aytib qoʻydim.
26.Shunday qilib, agar sizlarga: “Mana, U sahroda”, – deb aytsalar, chiqmanglar. “Mana, U berk xonalarda”, – deb aytishsa ham, ishonmanglar.
27.Chunki Inson Oʻgʻlining kelishi xuddi sharqda chaqnab, hatto gʻarbda ham barchaga koʻrinuvchi chaqmoqday boʻladi.
28.Murda qayerda boʻlsa, kalxatlar ham oʻsha yerda toʻplanadi.
29.Oʻsha kunlarning musibatidan soʻng, alhol quyosh tutilib, oy xiralanadi. Yulduzlar osmondan tushib, samoviy kuchlar larzaga keladi.
30.Oʻshanda Inson Oʻgʻlining alomati osmonda namoyon boʻladi. Yer yuzidagi barcha qabilalar uvvos tortib yigʻlaydilar, Inson Oʻgʻli osmon bulutlari uzra buyuk qudrat va shon-shuhrat ila kelayotganini koʻradilar.
31.U mahobatli karnay tutgan farishtalarini yuboradi. Ular esa Uning tanlagan kishilarini osmonning bir burchidan boshqa burchigacha, toʻrt tomondan toʻplab keladilar”.
32.“Anjir daraxtidan ibrat olinglar. Uning shoxlari koʻkarib, barg chiqarayotganidan yoz yaqinlashganini bilasizlar.
33.Xuddi shunday, sizlar ham bularning hammasini koʻrgach, bilingki, U yaqindir, eshik oldida turibdi.
34.Sizlarga chinini aytayin: bu nasl oʻtmasdanoq, bularning hammasi sodir boʻladi.
35.Yeru osmon bitar, lekin Mening soʻzlarim bitmas.
36.U kun va u soat haqida birgina Otamdan boshqa hech kim bilmaydi, osmondagi farishtalar ham bilmaydi.
37.Nuh paygʻambar davrida qanday boʻlgan boʻlsa, Inson Oʻgʻli kelishida ham shunday boʻladi.
38.Toʻfongacha boʻlgan kunlarda, to Nuh paygʻambar kemaga kirgan kunigacha yeb-ichdilar, uylandilar, turmushga chiqdilar.
39.Ular boʻlgʻusi ofatdan bexabar yurganda, toʻfon kelib, hammasini qirib tashladi. Inson Oʻgʻlining kelishi ham xuddi shunday boʻladi.
40.Oʻshanda ikki kishi dalada boʻladi; biri olinadi, biri qoldiriladi.
41.Tegirmon tortayotgan ikki ayol boʻladi; biri olinadi, biri qoldiriladi.
42.Shuning uchun hushyor boʻlib turinglar, chunki Rabbingiz qaysi soatda kelishini bilmaysizlar.
43.Lekin shuni bilib qoʻyinglarki, oʻgʻri tunning qay vaqtida kelishini agar uy egasi bilganda, bedor turib, uyiga lahim qazilishiga yoʻl qoʻymas edi.
44.Shunga oʻxshab, sizlar ham tayyor boʻlib turinglar. Chunki Inson Oʻgʻli sizlar oʻylamagan soatda kelib qoladi”.
45.“Qul-choʻrilarga rizq-roʻzni oʻz vaqtida berib turish uchun xoʻjayin ularga boshliq qilib qoʻygan ishonchli va aqlli xizmatkor kimdir?
46.Xoʻjayini kelganda, uni shularni bajarib turgan holda koʻrsa, u xizmatkor qanday baxtlidir!
47.Sizlarga chinini aytayin: oʻzining butun mol-mulki ustidan uni nazoratchi qilib qoʻyadi.
48.Agarda yomon niyatli xizmatkor oʻz koʻnglida: “Xoʻjayinim yaqin orada kelmaydi”, – deb oʻylab,
49.oʻrtoqlarini urib, ichkilikbozlar bilan birga yeb-ichishni boshlasa,
50.u xizmatkorning xoʻjayini kutmagan bir kunda, oʻylamagan bir soatda kelib qoladi-yu,
51.uni tilka-pora qilib, boshiga ikkiyuzlamachilar kunini soladi. U yerda yigʻi-sigʻi va ohu vohlar boʻladi”.

Matthew XXV
1.“Oʻsha vaqtda Osmon Shohligini oʻzlarining chiroqlarini yoniga olishib, kuyovni qarshilagani chiqqan oʻn kelin dugonasiga oʻxshatsa boʻladi.
2.Ulardan beshovi es-hushli, beshovi esa ovsar ekan.
3.Ovsarlari chiroqlarini olib, oʻzlari bilan yogʻ olmabdilar.
4.Es-hushlilari esa chiroqlari bilan birga idishlarda yogʻ ham olibdilar.
5.Kuyov kechikkani sababli, hammalari mudrab, uxlab qolishibdi.
6.Tunning yarmida birdaniga ovoz yangrabdi:     – Ana, kuyov kelyapti, uni qarshilagani chiqinglar!
7.Shunda qizlarning hammasi turib, chiroqlariga yopishibdi.
8.Ovsarlari es-hushlilarga:     – Chiroqlarimiz oʻchib boryapti, bizlarga yogʻlaringizdan beringlar! – deyishibdi.
9.Es-hushlilar javob berib:     – Yoʻq, bizlarda ham, sizlarda ham yogʻ yetmay qolmasin. Yaxshisi, siz baqqollarning oldiga borib, oʻzlaringizga yogʻ sotib olinglar, – deyishibdi.
10.Ular yogʻ sotib olgani ketishganda, kuyov kelib qolibdi. Tayyor turgan qizlar kuyov bilan birga toʻyxonaga kirib, orqalaridan eshiklar yopilibdi.
11.Bir muddatdan keyin qolgan qizlar kelib:     – Hoy Egam, hoy Egam, eshikni oching, bizlar keldik! – deyishibdi.
12.Lekin U ularga javob berib:     – Men sizga rostini aytsam, sizlarni tanimayman, – debdi.
13.Shunday qilib, hushyor boʻlib turinglar, chunki siz Inson Oʻgʻli keladigan aniq kunni ham, soatni ham bilmaysizlar”.
14.“Yana  oxirzamon bir odam safarga joʻnab, xizmatkorlarini chaqirib, oʻz mol-mulkini ularga omonatga berganiga oʻxshaydi.
15.U odam har bir kishiga oʻz qobiliyatiga yarasha: biriga besh, biriga ikki, biriga bir yombidan berib, joʻnab ketibdi.
16.Beshta yombi olgan oʻsha zahoti borib, pulini ishga solib, yana besh yombi orttiribdi.
17.Shunga oʻxshab, ikki yombi olgan ham yana ikki yombi orttiribdi.
18.Bitta yombi olgan esa borib, chuqur qazib, xoʻjayinining pulini yashirib qoʻyibdi.
19.Ancha vaqtdan soʻng boyagi xizmatkorlarning xoʻjayini qaytib kelib, ulardan hisobot soʻrabdi.
20.Besh yombi olgan boshqa besh yombini ham olib kelib:     – Xoʻjayin! Menga besh yombi bergandingiz, mana men ularga qoʻshib yana besh yombi orttirdim, – debdi.
21.Xoʻjayini unga:     – Barakalla, yaxshi va sodiq xizmatkor ekansan. Sen kichik bir ishda ham sodiq boʻlganing uchun, endi seni katta ishlarga munosib koʻraman. Xoʻjayiningning shodligini baham koʻr, – debdi.
22.Ikki yombi olgan ham kelib:     – Xoʻjayin! Menga ikki yombi bergandingiz. Mana, men ularning yoniga qoʻshib yana ikki yombi orttirdim, – debdi.
23.Xoʻjayini unga:     – Barakalla, yaxshi va sodiq xizmatkor ekansan. Sen kichik bir ishda ham sodiq boʻlganing uchun, endi seni katta ishlarga munosib koʻraman. Xoʻjayiningning shodligini baham koʻr, – debdi.
24.Bitta yombi olgan ham kelib:     – Xoʻjayin! Men sizning qattiqqoʻl odam ekaningizni bilardim. Siz ekmagan yerdan oʻrasiz, uymagan joydan xirmon koʻtarasiz.
25.Shuning uchun men qoʻrqqanimdan borib, sizning yombingizni yerga yashirib qoʻydim. Mana berganingiz! – debdi.
26.Xoʻjayini unga javob qaytarib:     – Ey yomon va yalqov xizmatkor! – debdi. – Men ekmagan yerdan oʻrishimni, uymagan joydan xirmon koʻtarishimni bilarkansan,
27.u holda pulimni sudxoʻrlarga qarzga bersang boʻlmasmidi? Shunda men kelib, uni foydasi bilan qaytarib olgan boʻlar edim.
28.Endi, undan yombini olib oʻn yombisi borga beringlar!
29.Chunki kimda bor boʻlsa, unga yana beriladi va u moʻlchilikda boʻladi. Kimda yoʻq boʻlsa, undan bori ham tortib olinadi.
30.Endi bu yaramas xizmatkorni tashqariga, qorongʻilikka uloqtirib yuboringlar. U yerda yigʻi-sigʻi va oh-vohlar boʻladi”.     [Bularni aytib, Iso xitob qilib dedi: “Kimning eshitar qulogʻi boʻlsa, eshitsin!”]
31.“Inson Oʻgʻli Oʻzining ulugʻvorligida, jamiki muqaddas farishtalari bilan birga kelgan paytida Oʻzining ulugʻvor taxtiga oʻtiradi.
32.Barcha xalqlar Uning huzuriga toʻplanadilar. Choʻpon qoʻylarni echkilardan ajratganiday, U ularni birma-bir saralab qoʻyadi.
33.“Qoʻylarni” Oʻzining oʻng tomoniga, “echkilarni” esa chap tomoniga turgʻizadi.
34.Shunda Podshoh oʻng tomondagilarga aytadi:     – Ey, Mening Otamning olqaganlari, kelinglar! Dunyo yaratilganidan beri sizlar uchun meros sifatida tayyorlab qoʻyilgan Shohlikni egallangiz.
35.Chunki Men och edim, Menga ovqat berdingizlar. Chanqagan edim, Menga suv ichirdingizlar. Musofir edim, Meni mehmon qildingizlar.
36.Yalangʻoch edim, Meni kiyintirdingizlar. Kasal edim, Meni boqdingizlar. Zindonda edim, Meni kelib koʻrdingizlar.
37.Bunga javoban solihlar Unga shunday deydilar:     – Yo Rabbiy! Qachon Sening ochligingni koʻribmizki, yedirgan boʻlsak, yoki chanqaganingni koʻribmizki, suv tutgan boʻlsak?
38.Qachon Sening musofir boʻlganingni koʻrib, mehmon qildik, yoki yalangʻochligingni koʻrib, kiyintirdik?
39.Qachon biz kasal yoki zindonda boʻlganingni koʻrib, Seni yoʻqlab keldik?
40.Podshoh javob berib ularga deydi:     – Sizlarga chinini aytayin: sizlar Mening shu kichik birodarlarimdan biriga neki qilgan boʻlsangiz, bu Menga qilganingizdir.
41.Soʻng U chap tomondagilarga ham aytadi:     – Ey la’natilar! Koʻzimdan yoʻqoling, iblis va uning farishtalariga tayyorlab qoʻyilgan abadiy olovga mubtalo boʻling!
42.Chunki Men och edim, ovqat bermadingizlar. Chanqagandim, suv tutmadingizlar.
43.Musofir edim, Meni mehmon qilmadingiz. Yalangʻoch edim, Meni kiyintirmadingiz. Kasal boʻldim, zindonga tushdim, Meni kelib koʻrmadingizlar.
44.Shunga javoban ular ham:     – Yo Rabbiy! Seni qachon och, chanqagan, musofir, yalangʻoch, kasal yoki zindonda boʻlganingni koʻribmizki, Senga xizmat qilmagan boʻlsak? – deb soʻraydilar.
45.U javob berib ularga shunday deydi:     – Sizlarga chinini aytayin: sizlar shu kichiklarning biriga qilmagan muruvvatingiz Menga qilmagan bilan barobardir.
46.Shunday qilib, bular abadiy azobga, solihlar esa abadiy hayotga noil boʻladilar”.

Matthew XXVI
1.Iso hamma soʻzlarini aytib boʻlgach, shogirdlariga dedi:
2.“Ikki kundan keyin Fisih bayrami boʻlishini bilasizlar. Ana, oʻshanda Inson Oʻgʻli xochga mixlash uchun tutib beriladi”.
3.Shundan keyin oliy ruhoniylar, ulamolar va oqsoqollar jamisi Kayafa ismli bosh oliy ruhoniyning hovlisida toʻplanishib,
4.Isoni hiyla bilan tutib oʻldirishni oʻzaro maslahatlashib oldilar.
5.Ular: “Bu ish faqat bayram kunlarida boʻlmasligi kerak, yana xalq gʻalayon qilmasin”, – dedilar.
6.Iso Baytaniyada moxov Simunning uyida ekan,
7.bir ayol Uning oldiga keldi. U ganchdan yasalgan idishda juda qimmatli atir moy keltirib, Iso dasturxon oldida oʻtirgan paytda Uning boshiga quydi.
8.Shogirdlari buni koʻrgach, gʻazablanib:     – Bu isrofgarlikning nima keragi bor?
9.Bu moyni katta bahoga sotib, pulini kambagʻallarga boʻlib berish mumkin edi-ku! – deyishdi.
10.Iso aytilganlarning farqiga borib, shogirdlariga dedi:     – Nega ayolni xijolatda qoldiryapsizlar? U Men uchun ezgu ish qildi.
11.Kambagʻallar har doim sizlar bilan birga, lekin Men doim sizlar bilan birga boʻlmayman.
12.Ayol bu moyni tanamga toʻkib, Meni koʻmishga tayyorladi.
13.Sizlarga chinini aytayin: Injil Xushxabari dunyoning qaysi yerida targʻib qilinsa, bu ayol ham eslanib, uning qilgan ishi yodga olinadi.
14.Shunda oʻn ikki shogirddan biri boʻlgan Yahudo Ishqariyot degan kishi oliy ruhoniylarning oldiga borib:
15.– Isoni qoʻlingizga tutib bersam, menga nima berasizlar? – deb soʻradi. Ular Yahudoga oʻttiz kumush tanga taklif etdilar.
16.Oʻsha vaqtdan boshlab Yahudo Isoga xiyonat qilish uchun qulay payt poylaydigan boʻldi.
17.Xamirturushsiz non yopiladigan Fisih bayramining birinchi kunida shogirdlar Isoning oldiga kelib soʻradilar:     – Senga Fisih bayrami taomini qayerda tayyorlashimizni buyurasan?
18.– Shaharga kirib falon kishining oldiga boringlar, – dedi Iso, – va unga shunday deb aytinglar: “Ustozimiz: Mening vaqt-soatim yaqinlashdi, deyapti, Fisih bayramini shogirdlarim bilan birga sening uyingda nishonlamoqchiman, deyapti”.
19.Shogirdlari Iso ularga buyurganiday qilib, Fisih taomini tayyorladilar.
20.Oqshom tushgach, Iso oʻn ikki shogirdi bilan dasturxon atrofiga oʻtirdi.
21.Ovqatlanayotganlarida, Iso:     – Sizlarga rostini aytsam, sizdan bir kishi Meni tutib beradi, – dedi.
22.Shogirdlar juda xafa boʻlib, birin-ketin Undan:     – Rabbiy, oʻsha men emasmi? – deb soʻray boshladilar.
23.U esa javob qaytarib dedi:     – Men bilan birga kosaga non botirib yegan Meni tutib beradi.
24.Toʻgʻri, Inson Oʻgʻlining taqdiri oyatda yozilganiday ketyapti. Lekin Inson Oʻgʻlini tutib beradigan oʻsha odamning holiga voy! U odamning tugʻilmagani yaxshiroq boʻlar edi.
25.Shunda Isoga xoinlik qiladigan Yahudo soʻradi:     – Ustoz, meni koʻzda tutayotganing yoʻqmi?     – Oʻzing aytding, – dedi Iso.
26.Ular ovqatlanib oʻtirganlarida, Iso nonni oldi, duo oʻqib sindirdi va shogirdlariga tarqatib:     – Olinglar, yenglar, bu Mening tanamdir, – dedi.
27.Kosani ham olib, shukrona duosini aytdi va ularga uzatib:     – Bundan hammalaring ichinglar, – dedi.
28.– Chunki bu – koʻplarning gunohlari kechirilishi uchun toʻkiladigan, Yangi Ahdni tasdiqlaydigan Mening qonimdir.
29.Men sizlarga shuni aytaman: Otamning Shohligida sizlar bilan yangi sharob ichadigan oʻsha kungacha, Men uzumning bu koʻz yoshidan boshqa ichmayman.
30.Keyin ular kuylab, Zaytun togʻi tomon ketdilar.
31.Shu orada Iso shogirdlariga dedi:     – Bu tunda hammangiz Mendan yuz oʻgirasizlar. Chunki  Tavrotda shunday yozilgan:     “Men choʻponni jarohatlayman,     Qoʻylar oʻzi tarqab ketadi”.
32.Biroq oʻlib tirilganimdan keyin, Men sizlardan oldin Jalilaga boraman.
33.Butrus javob berib Unga dedi:     – Agar hamma Sendan yuz oʻgirsa ham, men hech qachon oʻgirmayman! – dedi.
34.Iso unga:     – Senga rostini aytsam, shu kechayoq, xoʻroz qichqirmasdan avval, sen Mendan uch marta tonasan, – dedi.
35.Butrus Unga:     – Men Sen bilan birga oʻlsam ham, Sendan aslo tonmayman! – dedi. Boshqa hamma shogirdlari ham shunday dedilar.
36.Shundan keyin Iso shogirdlari bilan birga Getsemaniya degan joyga keldi va ularga:     – Men nariroq borib ibodat qilgunimcha, sizlar shu yerda oʻtirib turinglar, – dedi.
37.Butrus bilan Zabadiyning ikki oʻgʻlini Oʻziga hamroh qilib olgan Iso ruhan siqilib, anduh cheka boshladi.
38.U yonidagilarga:     – Mening jonim oʻlim oldidaligini sezib, juda qiynalmoqda. Shu yerda qolib, Men bilan birga sergak turinglar, – dedi.
39.Bir oz nari ketib, yerga muk tushdi va ibodat qilib:     – Ey Otam! Agar mumkin boʻlsa, bu  zaqqum kosa Mening yonimdan oʻtib ketsin. Lekin Men istagandek emas, Sen istagandek boʻlsin, – dedi.
40.U shogirdlari yoniga qaytib kelganda, ularni uxlab yotgan holda koʻrdi va Butrusga dedi:     – Demak, sizlar Men bilan birga loaqal bir soatga uygʻoq tura olmadinglar.
41.Vasvasaga tushmaslik uchun hushyor boʻlib, ibodat qila turinglar. Ruh tetik, tana esa zaifdir.
42.Iso ikkinchi marta borib:     – Ey Otam! Agar bu qismat Meni damiga olmay oʻtib ketishi mumkin boʻlmasa, mayli, Sen xohlagandek boʻlsin, – deb ibodat qildi.
43.U qaytib kelib, shogirdlarini yana uxlab yotgan holda koʻrdi. Ularning qovoqlari salqigan edi.
44.Iso ularni qoldirib, yana uzoqlashdi va oʻsha soʻzlarni takrorlab, uchinchi marta ibodat qildi.
45.Shundan soʻng Oʻz shogirdlari yoniga kelib, ularga dedi:     – Sizlar hali ham uxlab, rohatlanib yotibsizlarmi? Mana, vaqt-soati keldi, Inson Oʻgʻli gunohkorlar qoʻliga tutib berilyapti.
46.Turinglar, ketaylik. Mana, Menga xoinlik qiluvchi ham yaqinlashib qoldi.
47.Iso gapini tugatmayoq, oʻn ikki shogirdidan biri boʻlgan Yahudo kelib qoldi. Uning yonida oliy ruhoniylar va xalq oqsoqollari tomonidan yuborilgan, qilich va tayoq ushlagan olomon bor edi.
48.Isoga xoinlik qiluvchi esa: “Men kimni oʻpsam, U Oʻshadir, Uni tutib olinglar”, deb ular bilan til biriktirgan edi.
49.U toʻgʻri Isoning oldiga borib:     – Kayfing chogʻ boʻlsin, Ustoz! – deb, Uni oʻpdi.
50.Iso unga:     – Doʻstim, nima uchun kelding? – deyishi bilanoq, odamlar kelib, Isoga qoʻllari bilan yopishgancha Uni ushlab olishdi.
51.Shunda Iso bilan birga boʻlganlardan biri qilichini qinidan sugʻurib, qulochkashlab oliy ruhoniyning qaroliga dast soldi-da, qulogʻini uzib tashladi.
52.Lekin Iso unga:     – Qilichingni joyiga qaytarib qoʻy! Qilich koʻtargan bari qilichdan halok boʻlur.
53.Yoki oʻylaysanki, Men Otamga iltijo qilolmaymanmi? U Menga hoziroq oʻn ikki tumandan koʻproq farishtalarni yuborishi mumkin.
54.Biroq u holda bularning sodir boʻlmogʻi kerakligi aytilgan oyatlar bajo boʻlarmikin?
55.Shundan soʻng Iso olomonga qayrilib dedi:     – Sizlar Meni hibsga olish uchun qaroqchiga qarshi chiqqandek qilichlaru tayoqlar bilan qurollanib kelibsizlar. Men boʻlsam, har kuni ma’badda ta’lim berib, sizlar bilan birga oʻtirar edim, sizlar-chi, Meni qoʻlga olmadinglar.
56.Lekin bularning hammasi paygʻambar oyatlari bajo kelishi uchun sodir boʻldi.     Oʻshanda hamma shogirdlari Isoni qoldirib, qochib ketishdi.
57.Isoni qoʻlga olganlar Uni bosh oliy ruhoniy Kayafaning huzuriga keltirdilar. U yerga ulamolar bilan oqsoqollar ham toʻplandilar.
58.Butrus esa Isoga uzoqdan ergashib, oliy ruhoniyning hovlisigacha keldi. Ichkariga kirib, bu voqeaning oxirini koʻrish uchun xizmatkorlar bilan birga oʻtirdi.
59.Oliy ruhoniylar, oqsoqollar va butun Oliy Kengash Isoga oʻlim jazosini berish uchun Unga qarshi soxta dalillar izlashga tushdilar.
60.Anchagina guvohlar olgʻa chiqqan boʻlsa-da, yetarlicha ayblovchi dalillar topilmadi. Nihoyat, ikki soxta guvoh soʻzga chiqib:
61.– Bu Odam: “Men Xudoning ma’badini buzib, uch kunda qayta tiklay olaman”, degan, – deb aytishdi.
62.Bosh oliy ruhoniy oʻrnidan turib, Isoga:     – Nega Sen hech javob qaytarmaysan? Ularning ayblovlariga nima deysan? – dedi.
63.Iso indamadi. Oliy ruhoniy Unga:     – Barhayot Xudo haqi Senga qasam ichirayinki, bizlarga ayt: Xudoning Oʻgʻli – Masih Senmisan? – dedi.
64.Iso unga:     – Oʻzing aytding, – dedi. – Hatto sizlarga aytadurmanki, bundan keyin Inson Oʻgʻli Qodir Tangrining oʻng tomonida oʻltirib, osmon bulutlari uzra kelayotganini koʻrasizlar.
65.Shunda oliy ruhoniy kiyimlarini yirtib:     – U shakkoklik qilmoqda-ku! Bizlarga boshqa guvohlarning nima keragi bor? Mana endi U Xudoga shak keltirganini oʻzlaringiz eshitdingizlar.
66.Sizlar nima deysizlar? – dedi. Ular javob berib:     – Oʻlimga loyiq! – deyishdi.
67.Soʻng ular Isoning yuziga tupurib, Uni mushtlay boshladilar. Boshqalari esa Uni shapaloqlab:
68.– Ey Masih! Qani paygʻambarligingni koʻrsatib, aytib ber-chi, Seni kimlar uryapti ekan? – derdilar.
69.Bu vaqt Butrus tashqi hovlida oʻtirib edi. Bir xizmatkor ayol uning yoniga kelib:     – Sen ham jalilalik Iso bilan birga eding-ku! – dedi.
70.Lekin Butrus hammaning oldida inkor etib:     – Sen boʻlmagʻur gapni aytyapsan, – dedi.
71.Soʻng darvoza tomon chiqdi. Boshqa bir xizmatkor ayol ham uni koʻrib, atrofdagilarga:     – Bu ham nosiralik Iso bilan birga boʻlgan! – dedi.
72.Butrus esa qasam ichgancha:     – Men bu Odamni tanimayman! – deb yana tondi.
73.Bir ozdan keyin u yerda turganlar kelib, Butrusga:     – Sen ulardan birining xuddi oʻzisan, kaloming ham aytib turibdi, – deyishdi.
74.Lekin Butrus la’nat oʻqib, qasam ichdi-da:     – Men bu Odamni tanimayman! – deb turib oldi. Shu vaqt birdan xoʻroz qichqirdi.
75.Isoning unga: “Xoʻroz qichqirmasdanoq, sen Mendan uch marta tonasan”, – degan soʻzi Butrusning esiga tushib, tashqariga chiqdi-da, achchiq-achchiq yigʻladi.

Matthew XXVII
1.Tong otgach, oliy ruhoniylar bilan xalq oqsoqollari jamisi kengashib, Isoni oʻlim jazosiga mahkum qilishga kelishdilar.
2.Isoni bogʻladilar va olib borib, viloyat hokimi Poʻntiy Pilatga topshirdilar.
3.Xoin Yahudo esa Isoning mahkum etilganini bilib, pushaymon boʻldi va oʻttiz kumush tangani oliy ruhoniylar bilan oqsoqollarga qaytarib berib:
4.– Men xoinlik qildim, begunoh qon toʻkilishida aybdorman, – dedi. Ular esa:     – Bundan bizlarga nima? Yana oʻzing bilasan! – deyishdi.
5.Shunda Yahudo kumush tangalarni ma’bad ichiga uloqtirib yubordi-da, u yerdan chiqib borib, oʻzini osib oʻldirdi.
6.Oliy ruhoniylar tangalarni terib olib: “Bu pul qon narxidir, uni ma’badning xazinasiga qoʻshish mumkin emas”, – deyishdi.
7.Oʻzaro kelishib, bu pulga begonalar koʻmiladigan qabriston uchun Kulol Yerini sotib oldilar.
8.Shuning uchun u yer bugungacha “Qon Yeri” deb ataladi.
9.Shu yoʻsin Yeremiya paygʻambarga vahiy boʻlgan ushbular bajo boʻldi:     “Isroil oʻgʻillari Unga baho berib qoʻygan     Oʻttiz kumush tangani olib,
10.Xudovand menga buyurgani kabi,     Kulol Yerin sotib oldilar”.
11.Iso hokimning huzurida turdi. Hokim Undan soʻradi:     – Sen yahudiylarning Podshohimisan?     – Oʻzing aytding, – dedi unga Iso.
12.Oliy ruhoniylar va oqsoqollar Uni ayblaganlarida, U hech narsa deb javob bermadi.
13.Shunda Pilat Unga:     – Eshitmayapsanmi, Sening boʻyningga qancha ayblar qoʻyishyapti! – dedi.
14.Lekin Iso bu gaplarga ham biron javob qaytarmadi. Hokim esa juda hayron boʻldi.
15.Har Fisih bayramida hokim xalq istagan bir mahbusni ozod qilish odati bor edi.
16.Oʻsha kez qamoqda nom chiqargan Barabba ismli bandi bor edi.
17.Xalq toʻplangach, Pilat ularga xitob qilib soʻradi:     – Sizlar kimni ozod qilishimni istaysizlar? Barabbanimi, yoki Masih atalmish Isonimi?
18.Ular Isoni koʻrolmaslikdan tutib berganlarini u bilar edi.
19.U hakamlik kursisida oʻtirganda, xotinidan xabar keldi: “U solih Odam bilan sening ishing boʻlmasin. Chunki bu tunda men tushimda U tufayli koʻp azobda qoldim”.
20.Ammo oliy ruhoniylar va oqsoqollar boʻlsa, Barabbani ozod etish, Isoni esa yoʻq qilishni soʻrashlari uchun olomonni qayrab qoʻydilar.
21.Hokim yana ularga xitob qildi:     – Sizlar ikkovidan qay birini ozod qilishimni istaysizlar?     – Barabbani! – deb javob berishdi.
22.Pilat ularga dedi:     – Unda men Masih atalgan Isoni nima qilay?     – Xochga mixlansin! – deyishdi bir ogʻizdan.
23.– U nima yomonlik qilgan ekan? – soʻradi hokim. Lekin ular ovozlarini yana balandroq koʻtarib:     – Xochga mixlansin! – deb qichqirishdi.
24.Pilat hech narsa yordam bermayotganini, aksincha shov-shuv yanada kuchayib borayotganini koʻrgach:     – Men bu solih Odamning qoni toʻkilayotganidan begunohman. Bu ishni oʻzlaringiz koʻrib chiqinglar! – dedi-da, olomonning koʻz oldida suv olib, qoʻllarini chaydi.
25.Butun xalq bunga javoban:     – Uning qoni bizlarning va bolalarimizning gardanidadir! – deyishdi.
26.Shundan soʻng Pilat ularga Barabbani chiqarib yubordi. Isoni esa savalatgandan keyin xochga mixlash uchun askarlarga topshirdi.
27.Shundan soʻng hokimning askarlari Isoni hukumat qarorgohiga olib borib, butun boʻlinmani Uning boshiga toʻpladilar.
28.Uning kiyimlarini yechib, egniga toʻq qizil yaktak kiydirdilar.
29.Tikanlardan toj oʻrib, boshiga kiygizdilar. Oʻng qoʻliga qamish berib, Uning oldida tiz choʻkkancha: “Yashavor, ey, yahudiylarning Podshohi!” – deb masxara qildilar.
30.Unga tupurganlaricha qamishni olib, boshiga urdilar.
31.Masxaralab boʻlishgandan soʻng egnidan yaktakni yechib, Oʻzining kiyimlarini kiydirdilar va xochga mixlash uchun olib ketdilar.
32.Ular chiqib ketayotganlarida, kirineyalik Simun degan kishini uchratib qoldilar. Uni Isoning xochini koʻtarib borishga majbur qildilar.
33.“Boshsuyagi” ma’nosini beruvchi Goʻlgota degan joyga keldilar.
34.Shunda Isoga ichish uchun zardob aralashtirilgan sharob berdilar. Iso uni tatib koʻrgach, ichgisi kelmadi.
35.Soʻng Uni xochga mixlab qoʻydilar. Kiyimlari uchun qur’a tashlab, oʻzaro boʻlishib oldilar.
36.Keyin shu yerning oʻzida oʻtirgancha, Uni qoʻriqlab turdilar.
37.Uning boshi uzra bir taxtachaga: “Yahudiylarning Podshohi Iso – Budir” degan aybnomani yozib qoʻydilar.
38.Iso bilan birga ikki qaroqchini ham – birini Uning oʻng tomonida, ikkinchisini esa soʻl tomonida xochga mixlab qoʻydilar.
39.Oʻtib ketayotganlar boshlarini chayqagancha, Isoni haqoratlashardi:
40.– Hey ma’badni buzib uch kun ichida tiklaydigan! Oʻzingni Oʻzing qutqar-chi! Agar Sen Xudoning Oʻgʻli boʻlsang, qani xochdan tushib koʻr-chi!
41.Oliy ruhoniylar, ulamolar va oqsoqollar ham barchasi bunga qoʻshilishib, Uni masxaralay ketdilar:
42.– Boshqalarni qutqardi, Oʻzini esa qutqara olmaydi! Agar U Isroilning Podshohi boʻlsa, endi xochdan tushib koʻrsin, shunda biz Unga ishonamiz.
43.U Xudoga ishonardi-ku. Agar U Xudoning azizi boʻlsa, hozir qutqarib olsin-chi! Chunki U: “Men Xudoning Oʻgʻliman”, – degan.
44.Iso bilan birga xochga mixlangan qaroqchilar ham Uni shunday soʻkar edilar.
45.Tushdan boshlab soat uchgacha butun yerni qorongʻilik qopladi.
46.Soat uchlarda Iso baland ovoz bilan:     – Eli, Eli, lamo shavaqtani? ya’ni “Tangrim, Tangrim, nega Meni tashlab qoʻyding?” – deb faryod qildi.
47.U yerda turganlardan ba’zilari buni eshitib:     – U Ilyosni chaqiryapti-ku, – deyishdi.
48.Ulardan biri darhol yugurib, shimgichni olib keldi-da, uni sirkaga botirib, qamishning uchiga ilgancha, Isoga ichishga uzatdi.
49.Boshqalari esa:     – Toʻxta koʻraylik-chi, Ilyos kelib Uni qutqararmikan, – deyishdi.
50.Iso esa yana bir bor qattiq oh urib, jon berdi.
51.Shu ondayoq ma’baddagi parda yuqoridan pastgacha ikkiga boʻlinib, yirtilib ketdi. Yer larzaga keldi, toshlar yorildi.
52.Qabrlar ochilib, talay rahmatli azizu avliyolarning jasadlari tirilib ketdi.
53.Ular qabrlaridan chiqib, Iso qayta tirilganidan keyin tabarruk shaharga kirib, koʻplarga koʻrindilar.
54.Isoni qoʻriqlab turgan yuzboshi bilan yonidagi askarlar zilzilani va sodir boʻlayotgan barcha ishlarni koʻrib, vahimaga tushdilar-da:     – Haqiqatan ham bu Xudoning Oʻgʻli ekan! – dedilar.
55.Jaliladan boshlab Isoga ergashib xizmat qilib kelgan koʻpgina ayollar ham uzoqdan qarab turgan edilar.
56.Ularning orasida magdalalik Maryam, Yoqub bilan Yusufning onasi Maryam hamda Zabadiy oʻgʻillarining onasi bor edi.
57.Oqshom tushgach, Arimateya shahridan boʻlgan Yusuf ismli bir boy odam keldi. Oʻzi ham Isoning shogirdi edi.
58.U Pilatning oldiga borib, Isoning jasadini soʻradi. Shunda Pilat jasadni unga berishni buyurdi.
59.Yusuf jasadni olib, uni toza kafanga oʻradi
60.va oʻzining qoyada yoʻnilgan yangi qabriga qoʻydi. Keyin qabrning ogʻziga katta bir toshni yumalatib keltirib qoʻydi-da, joʻnadi.
61.Magdalalik Maryam bilan boshqa Maryam esa shu yerda, qabrning roʻparasida oʻtirgan edilar.
62.Tayyorgarlik kunining ertasiga oliy ruhoniylar va farziylar Pilatning huzuriga toʻplanishib:
63.– Taqsir! – deyishdi, – Oʻsha aldamchi hali tirikligida: “Uch kundan keyin qayta tirilaman”, – degani esimizga tushdi.
64.Shuning uchun uch kungacha qabrni qorovullashni buyursangiz, toki Uning shogirdlari kechasi kelib Uni oʻgʻirlab ketishmasin va xalqqa: “U qayta tirildi”, – deb aytishmasin. Yoʻqsa, oxirgi aldov birinchisidan battar boʻladi.
65.Pilat ularga:     – Mana, soqchilar boʻlinmasi oʻzlaringizning ixtiyoringizda. Borib, bilganingizdek qabrni qorovullanglar, – dedi.
66.Ular esa soqchilar bilan borib, qabr toshiga muhr bosib, qabrni qorovullay boshladilar.

Matthew XXVIII
1.Dam olish kunining ertasiga, yakshanba kuni tongotarda magdalalik Maryam bilan boshqa Maryam qabrni koʻrgani borishdi.
2.Shunda toʻsatdan shiddatli zilzila boʻldi. Xudovandning bir farishtasi osmondan tushdi va qabrga borib toshni agʻdarib yubordi-da, uning ustiga oʻtirdi.
3.Uning koʻrinishi yashinday, kiyimlari esa qorday oppoq edi.
4.Soqchilar boʻlsa, qoʻrquvdan titrab, joni chiqqanday boʻlishdi.
5.Farishta soʻzini ayollarga qaratib:     – Sizlar qoʻrqmang! – dedi. – Xochga mixlangan Isoni izlayotganlaringizni bilaman.
6.U bu yerda yoʻq. Oʻzi aytganidek, qayta tirilib ketdi. Kelinglar, Rabbingiz yotgan joyini koʻringlar.
7.Endi tezroq borib, Uning shogirdlariga: “Iso tirildi. U sizdan oldin Jalilaga ketyapti, Uni oʻsha yerda koʻrasizlar”, – deb aytinglar. Sizlarga buni men aytdim.
8.Ayollar qabrdan shosha-pisha chiqib, katta sevinch va qoʻrquv ila yugura-yugura Isoning shogirdlariga xabar bergani ketishdi.
9.Shogirdlarga bu xabarni yetkazaylik, deb ular yoʻlda ketayotganlarida, birdaniga Isoning Oʻzi ularning qarshisidan chiqib:     – Salom! – dedi.     Ular esa roʻbaroʻ kelib, oyoqlariga yopishgancha Unga topina boshladilar.
10.Shunda Iso ularga:     – Qoʻrqmanglar! Borib birodarlarimga Jalilaga borishlarini, Meni oʻsha yerda koʻrishlarini xabar beringlar, – dedi.
11.Ayollar hali yoʻlda borishar ekan, soqchilar boʻlinmasidan bir nechasi shaharga kirib, sodir boʻlgan barcha hodisotni oliy ruhoniylarga bildirdilar.
12.Ular oqsoqollar bilan toʻplanib kengashgach, askarlarga ancha pul berib,
13.shunday dedilar:     – Sizlar: “Shogirdlari kechasi kelib, biz uxlab yotganimizda Uni oʻgʻirlab ketishdi”, deb aytinglar.
14.Agarda bu boʻlib-oʻtganlar hokimning qulogʻiga yetib borsa, bizlar uni shunga ishontiramiz va sizlarni koʻngilsizlikdan xalos etamiz.
15.Soqchilar esa pulni olib, topshiriqni aytilgandek bajardilar. Shunday qilib, bu hangama to bugungacha yahudiylar orasida ovoza boʻlib keladi.
16.Oʻn bir shogird Jalilaga, Iso ularga tayin etgan toqqa borishdi.
17.Ular Isoni koʻrib, Unga sajda qildilar. Ba’zilari esa shubhaga bordilar.
18.Iso ularga yaqinlashib, shunday dedi: “Menga osmonda ham, yerda ham butun hokimiyat berilgandir.
19.Shuning uchun borib, barcha xalqlardan shogird orttiringlar. Ularni Ota, Oʻgʻil va Muqaddas Ruh nomi bilan suvga choʻmdirib, imonga kiritinglar.
20.Men sizlarga buyurgan hamma narsaga amal qilishni ularga oʻrgatinglar. Mana, Men har kuni, dunyoning oxirigacha sizlar bilan birga boʻlaman”.     Omin.

Mark I
1.Injil, ya’ni Xudoning Oʻgʻli – Iso Masih haqidagi Xushxabar shu bilan boshlanadi.
2.Isha’yo paygʻambarning kitobida yozilganki:     “Men Sendan avval elchimni yuborarman,     U Sening oldingda yoʻl hozirlab yurar.
3.Choʻl-biyobonda nido yangramoqda:     Xudovand yoʻlini tayyorlangiz,     Ravon aylangiz soʻqmoqlarin! – deya”.
4.Bu oyat xuddi Yahyo paygʻambarga toʻgʻri keladi. U choʻlda paydo boʻlib, xalqni imonga chaqira boshladi. “Gunohlaringiz kechirilishi uchun tavba-tazarru qilinglar va suvga choʻmib imon keltiringlar”, – deb e’lon qilardi.
5.Shunda butun Yahudiya yurti boʻylab yashovchilar va barcha quddusliklar Yahyoning oldiga chiqar, gunohlariga iqror boʻlar va Yahyoning buyrugʻi bilan daryoga choʻmib imon keltirar edilar.
6.Yahyo tuya junidan kiyim kiyib, beliga teridan kamar bogʻlab, chigirtkayu yovvoyi asal bilan ovqatlanardi.
7.U xalqqa shunday deb e’lon qilardi: “Orqamdan mendan ham Qudratlisi kelmoqda. Men engashib Uning choriq iplarini yechishga ham arzimayman.
8.Men sizlarni suvgagina choʻmdirib yuribman, U esa sizlarni Muqaddas Ruhga choʻmdiradi”.
9.Oʻsha kunlari Iso Jalilaning Nosira shahridan keldi, Yahyo Uni Oʻrdun daryosiga choʻmdirdi.
10.Iso suvdan chiqishi bilanoq osmon ochilib, Muqaddas Ruh kaptarday uchib Isoning boshiga qoʻngani koʻrildi.
11.Osmondan esa: “Sen Mening sevikli Oʻgʻlimsan, Sendan mamnunman”, – degan sado eshitildi.
12.Muqaddas Ruh Isoni darhol choʻlga haydab ketdi.
13.Iso choʻlda qirq kun boʻlib, shayton tomonidan vasvasaga solindi. U hayvonlar bilan birga yashar, farishtalar esa Unga xizmat qilishardi.
14.Yahyo qamab qoʻyilgandan soʻng, Iso Jalilaga qaytdi. U Xudoning Shohligi haqida Xushxabar tarqatdi.
15.“Vaqt-soati keldi, Xudoning Shohligi yaqinlashib qoldi. Tavba qilinglar, Injilga imon keltiringlar!” – deb e’lon qilib yurdi.
16.Iso Jalila koʻli boʻyidan oʻtayotib, koʻlga toʻr tashlab oʻtirgan Simun va uning ukasi Idrisni koʻrib qoldi. Ular baliqchi edilar.
17.Iso ularga:     – Mening ketimdan yuringlar, Men sizlarni inson ovchilari qilaman, – dedi.
18.Ular esa darhol toʻrlarini tashlab, Isoning ortidan yurishdi.
19.Iso u yerdan bir oz nari yurgach, Zabadiy oʻgʻillari Yoqub va uning ukasi Yuhannoni koʻrib qoldi. Ular qayiqda toʻrlarini yamab oʻtirishgan edi.
20.Iso shu onda ularni ham chaqirdi. Ular esa otalari Zabadiyni ishchilar bilan qayiqda qoldirib, Isoning orqasidan yurishdi.
21.Ular Kafarnahum shahriga kirib kelishdi. Juma kuni kech kirgach, Iso yahudiy ibodatxonasiga borib, ta’lim bera boshladi.
22.Xaloyiq Isoning ta’limotiga hayron qoldi. Chunki U odamlarga ulamolar kabi emas, balki qudratli kuch egasiday ta’sirchan ta’lim berar edi.
23.Oʻsha ibodatxonada yomon ruhga chalingan bir odam bor edi. U toʻsatdan qichqirib yubordi:
24.– Ey nosiralik Iso! Bizda nima ishing bor? Sen bizni halok qilgani keldingmi? Sening kimligingni bilaman, Sen Xudoning Azizisan!
25.Biroq Iso yomon ruhga doʻq urib:     – Jim boʻl va undan chiqib ket! – dedi.
26.Yomon ruh u odamni larzaga soldi-da, ovozi boricha baqirib, uning vujudidan chiqib ketdi.
27.Hammani vahima bosdi. Oʻzaro fikr yuritib:     – Bu nima gap? Bu qanaqa yangi ta’limot ekan? U yomon ruhlarga ham qudrat bilan buyuradi, ruhlar esa Unga boʻysunadi! – deyishdi.
28.Shunday qilib, Iso haqidagi shov-shuv tezda butun Jalila yurtiga yoyilib, yon-atrofga ovoza boʻldi.
29.Ibodatxonadan chiqqan hamon Iso Oʻzi bilan Yoqub va Yuhannoni olib, Simun va Idrisning uyiga borishdi.
30.Simunning qaynonasi isitmalab yotgan edi. U haqda Isoga aytib qolishdi.
31.Iso ayolning yoniga borib, qoʻlidan ushlab koʻtardi. Shu zahoti isitma tushdi va ayol xizmatga tutindi.
32.Quyosh botib, kech kirgan paytda, barcha kasallar va jinga chalinganlarni Isoning oldiga olib kela boshlashdi.
33.Butun shahar aholisi eshik oldiga yigʻilib qoldi.
34.Iso talay dardu illatlardan qiynalganlarni sogʻaytirdi. Koʻp jinlarni quvib chiqardi, ularning soʻzlashiga esa imkon bermasdi. Chunki jinlar Isoning Masihligini bilar edilar.
35.Ertalab Iso juda barvaqt turdi va shahardan tashqariga, xilvat joyga borib, ibodat qildi.
36.Simun va uning joʻralari Isoning orqasidan borishdi.
37.Isoni topib:     – Hamma Seni izlayapti-ku! – deyishdi.
38.Iso ularga:     – Yaqin atrofdagi qishloq va shaharlarga boraylik, Men u yerlarda ham voizlik qilayin, chunki Men ana shu maqsad uchun kelganman, – dedi.
39.Shunday qilib, Iso butun Jalila yurtini kezib chiqib, mahalliy ibodatxonalarda voizlik qilar va jinlarni quvib chiqarar edi.
40.Bir moxov Isoga yaqinlashib, Uning oldida tiz choʻkkancha yalindi:     – Agar istasang, meni moxovlikdan pok qila olasan.
41.Isoning unga rahmi kelib, qoʻlini uzatdi va unga tegizib:     – Istayman, pok boʻl! – deb qoʻydi.
42.Buni aytar-aytmas, u odamning moxovligi arib, pok-pokiza boʻlib ketdi.
43.Iso esa unga jiddiy tanbeh berib:
44.– Menga qara! Hech kimga hech narsa aytma, lekin borib ruhoniyga koʻrin va sogʻayganingni tasdiqlat, bundan dalolat boʻlishi uchun Muso paygʻambar buyurgan qurbonliklarni keltirib ber, – dedi-da, uni darhol joʻnatib yubordi.
45.U kishi chiqiboq, roʻy bergan hodisa haqida hamma yoqqa e’lon qila boshladi. Natijada Iso endi biror shaharga ochiq kirolmaydigan boʻlib qoldi. U shahardan tashqarida, xilvat joylardagina boʻlardi. Shunga qaramay, xaloyiq har tomondan Uning oldiga kelar edi.

Mark II
1.Bir necha kundan keyin Iso yana Kafarnahum shahriga keldi. Uning uyda ekanligi ma’lum boʻlgach,
2.tezda koʻp xaloyiq toʻplandiki, hatto eshik oldida ham joy qolmadi. Iso esa xalqqa Xudoning soʻzini aytardi.
3.Shu orada toʻrt kishi koʻtarib kelayotgan bir shol odamni Uning oldiga olib kelishdi.
4.Xalq koʻpligidan Isoga yaqinlashish imkonini topolmay, ular Iso oʻtirgan uyning tomini teshib tuynuk ochishdi va sholni toʻshagi bilan tushirishdi.
5.Iso ularning ishonchini koʻrib, sholga:     – Bolam, gunohlaring kechirildi, – dedi.
6.Bu yerda ba’zi ulamolar oʻtirgan edilar. Ular oʻzlaricha:
7.“Nega U bunday shakkoklik qilyapti? Gunohlarni yolgʻiz Xudodan boshqa kim ham kechira oladi?” – deb oʻylar edilar.
8.Iso shu onda ularning mulohazalarini ruhan payqab, ularga dedi:     – Nega sizlar dillaringizda bunday mulohaza qilyapsizlar?
9.Nima osonroq? Sholga: “Gunohlaring kechirildi”, deb aytishmi, yoki: “Oʻrningdan tur, toʻshagingni olib yur”, deb aytishmi?
10.Lekin Inson Oʻgʻlining yer yuzida gunohlarni kechirish qudrati borligini ham bilib qoʻyinglar!     U shunday dedi-da, sholga qarab:
11.– Senga aytaman, oʻrningdan tur, toʻshagingni olu, uyingga ket! – dedi.
12.Shol shu ondayoq oʻrnidan turib ketdi-yu, toʻshagini koʻtarib, hammaning koʻz oldida chiqib ketdi. Barcha hayratga tushdi.     – Biz hech qachon bunday holni koʻrmagan edik! – deb Xudoni olqishlar edilar.
13.Iso yana koʻl boʻyiga chiqdi. Tumonat xaloyiq Uning oldiga toʻplandi. Iso ularga ta’lim berdi.
14.U yerdan oʻtayotib, Iso soliq yigʻadigan joyda oʻtirgan Alfey oʻgʻli Leviyni koʻrib qoldi.     – Mening orqamdan yur! – dedi unga Iso. Leviy esa oʻrnidan turib, Isoning orqasidan ergashdi.
15.Keyin Iso Leviyning uyida mehmon boʻlib oʻtirdi. Iso va shogirdlaridan boshqa koʻp soliqchilar va har xil gunohkor odamlar ham yeb-ichib oʻtirardi. Bular singari Isoga ergashuvchi odamlar koʻp edi.
16.Iso soliqchilar va gunohkorlar bilan birga yeb-ichib oʻtirganini ulamolar va farziylar koʻrib, Uning shogirdlariga:     – Bu qanday gap? U soliqchilaru gunohkorlar bilan birga yeb-ichib oʻtiribdi-ku! – deyishdi.
17.Iso buni eshitib, shunday javob berdi:     – Sogʻlar emas, bemorlar tabibga muhtojdir. Men taqvodorlarni emas, gunohkorlarni tavbaga chaqirgani kelganman.
18.Yahyoning ham, farziylarning ham shogirdlari roʻza tutayotgan edilar. Ular Isoning yoniga kelib:     – Nega Yahyoning shogirdlari va farziylarning shogirdlari roʻza tutadi-yu, Sening shogirdlaring tutmaydi? – deb soʻrashdi.
19.Iso ularga dedi:     – Kuyov davrada boʻlgan vaqtda toʻy ahli roʻza tuta olarmikin? Yoʻq, kuyov ular bilan birga boʻlguncha, roʻza tuta olmaydilar.
20.Biroq kuyov ulardan judo boʻladigan kunlar keladi, ana oʻshanda roʻza tutadilar.
21.Hech kim yangi matodan yamoq qilib, eski kiyimga solmaydi. Aks holda, yangi yamoq eski kiyimdan soʻkilib ketadi va yirtiq battar yomon boʻladi.
22.Shuningdek, hech kim yangi sharobni eski meshga quymaydi. Aks holda, yangi sharob meshni yirtadi, sharob toʻkiladi va mesh ham nobud boʻladi. Illo, yangi sharobni yangi meshga quymoq darkor.
23.Bir shanba kuni Iso gʻalla dalasidan oʻtayotgan edi. Uning shogirdlari yoʻl-yoʻlakay boshoqlarni uza boshlashdi.
24.Buni koʻrgan farziylar Isoga:     – Qara, nega ular dam olish kunida taqiqlangan ishni qilishyapti? – deyishdi.
25.Iso ularga dedi:     – Nahotki sizlar Dovud bilan hamrohlari och qolib muhtoj boʻlganda nimalar qilishganini hech qachon oʻqimagan boʻlsangiz?
26.Dovud oliy ruhoniy Aviatar zamonida Xudoning uyiga kirib, faqat ruhoniylargina yeyishi mumkin boʻlgan baxshida nonlarni yeb, hamrohlariga ham bergan edi.
27.Keyin Iso davom etdi:     – Inson dam olish kuni uchun emas, balki dam olish kuni inson uchun yaratilgan.
28.Binobarin, Inson Oʻgʻli dam olish kunining ham hokimidir.

Mark III
1.Iso yana ibodatxonaga kirdi. U yerda qoʻli shol bir odam bor edi.
2.U bu odamni dam olish kunida ham sogʻaytirarmikan, deb Isoni zimdan kuzatib turishdi.
3.Iso qoʻli shol odamga:     – Oʻrtaga chiq! – dedi.
4.Soʻng xaloyiqdan soʻradi:     – Dam olish kunida yaxshilik qilish lozimmi yoki yomonlik? Jonni xalos qilish kerakmi, yoki halok?     Ular esa indamadi.
5.Iso odamlarning bunday bagʻri toshligidan qaygʻurib, atrofga gʻazab bilan qaragancha, u odamga:     – Qoʻlingni uzat! – dedi.     U odam qoʻlini uzatishi bilanoq, tuzalib ketdi.
6.Farziylar esa darrov tashqariga chiqib, Isoni halok qilish chorasini topmoq uchun Hirodchilar bilan til biriktirishdi.
7.Iso shogirdlari bilan koʻl tomon joʻnadi. Jalila va Yahudiyadan chiqqan katta bir olomon Unga ergashardi.
8.Quddus va Idumeyadan, Oʻrdun naryogʻidagi yurtlardan, shuningdek, Tir va Sidoʻn sohillaridan kelgan tumonat xaloyiq Isoning qilayotgan ishlarini eshitib, Uning oldida tirband boʻlib qolgan edi.
9.Iso odam koʻpligidan siqilib qolmay, deb shogirdlariga qayiq tayyorlab qoʻyishni aytdi.
10.Chunki koʻplar shifo topayotgan edi va hamma dardlilar qoʻl tegizish ilinjida Iso tomon yopirilar edilar.
11.Yomon ruhlar esa Isoni koʻrgan paytda Uning oldiga yiqilib: “Sen Xudoning Oʻgʻlisan”, – deb baqirib yuborishardi.
12.Ammo Iso Oʻzini oshkor qilib qoʻymasliklari uchun ruhlarni qattiq tanbehlab qoʻyardi.
13.Shundan soʻng Iso toqqa chiqib, shogirdlaridan Oʻzi istaganlarini yoniga chaqirdi. Ular kelgach,
14.Iso ularni voizlik qilishga, kasallarni sogʻaytirish va jinlarni quvib chiqarishga yubormoqchi boʻlib, kuch-qudrat egasi qildi. Iso doim Oʻzi bilan birga boʻlish uchun quyidagi oʻn ikki shogirdini tayinladi:
15.unga Butrus deb laqab qoʻygan Simun,
16.Bani-ragash, ya’ni “Momaqaldiroq oʻgʻillari” deb laqab qoʻygan Zabadiy oʻgʻillari Yoqub va Yuhanno,
17.yana Idris, Filip, Bartolmey, Matto, Toʻma, Alfey oʻgʻli Yoqub, Taddey, vatanparvar Simun
18.va Isoga xiyonat qilgan Yahudo Ishqariyot.
19.Shundan soʻng uyga keldilar. Yana shunchalik koʻp xaloyiq toʻplangan ediki, hatto non yeyishga vaqtlari boʻlmadi.
20.Isoning yaqinlari buni eshitib,     – U aqldan ozib qolibdi, – deb olib kelishga bordilar.
21.Quddusdan kelgan ulamolar esa:     – Uni shayton urgan, U ins-jinslarning boshligʻi shayton kuchi bilangina jinlarni quvib chiqaryapti, – deyishdi.
22.Shunda Iso ularni yoniga chaqirib, masal bilan soʻzlay boshladi:     – Qanday qilib shayton shaytonni quvib chiqara oladi?
23.Agar bir podshohlik oʻz ichidan boʻlinib ketsa, u podshohlik turolmaydi.
24.Bir xonadon oʻz ichidan boʻlinib ketsa, u xonadon turolmaydi.
25.Agarda shayton oʻz-oʻziga qarshi chiqib boʻlingan boʻlsa, u tura olmaydi, balki uning kuni bitadi.
26.Hech kim uyning egasi boʻlgan kuchli kishini avval bogʻlab qoʻymasdan turib, uning uyiga kirib, mol-dunyosini oʻgʻirlab ketolmaydi. Faqat shunday qilibgina uyni talash mumkin.
27.Sizlarga chinini aytayin: odam bolalarining qilgan barcha gunohlari va aytgan barcha kufrliklari kechiriladi.
28.Lekin kim Muqaddas Ruhni kufr etsa, abadiy kechirilmaydi, u abadiy jazoga mahkum boʻladi.
29.Iso bu soʻzni, “Uni jin uribdi”, – deganlari sababli aytdi.
30.Isoning onasi bilan ukalari kelib qolishdi. Oʻzlari uyning tashqarisida kutib turib, Isoni chaqirib kelish uchun odam yuborishdi.
31.Isoning atrofida xaloyiq tirband edi. Ular Unga:     – Mana, onang, ukalaring va singillaring tashqarida kutib, Seni soʻrayaptilar, – deyishdi.
32.Iso ularga javoban:     – Mening onam va ukalarim kim? – dedi.
33.Soʻngra atrofida oʻtirganlarga nazar solib dedi:     – Mana, Mening onam va ukalarim!
34.Kimda-kim Xudoning irodasini bajo keltirsa, u Mening ukam, singlim, onam boʻladi.

Mark IV
1.Iso yana koʻl boʻyida ta’lim berishni boshladi. Oldiga bir talay odam yigʻilib qolgach, Iso koʻldagi qayiqqa tushib oʻtirdi. Butun xaloyiq esa koʻl qirgʻogʻida, quruqlikda qoldi.
2.Iso masal orqali xalqqa koʻp nasihatlar qildi. Oʻz ta’limotida shunday dedi:
3.“Quloq solinglar! Urugʻ sepuvchi urugʻ sepgani chiqibdi.
4.Urugʻ sepayotganda ba’zi urugʻlar yoʻl yoqasiga tushibdi. Qushlar uchib kelib, urugʻlarni choʻqib ketibdi.
5.Ba’zi donlar tuprogʻi kam toshloqqa tushibdi. Tuproq chuqur boʻlmaganidan, urugʻlar tez koʻkarib chiqibdi.
6.Biroq quyosh chiqqach, soʻlib, ildizi boʻlmagani uchun qurib ketibdi.
7.Boshqa urugʻlar tikanlar orasiga tushibdi. Tikanlar oʻsib, urugʻlarni boʻgʻib qoʻyibdi va ular hosil bermabdi.
8.Yana boshqa urugʻlar esa yaxshi yerga tushibdi va unib-oʻsib, oʻttiz, oltmish va hatto yuz barobar koʻp hosil beribdi”.
9.Keyin Iso ularga: “Kimning eshitar qulogʻi boʻlsa, eshitsin!” – dedi.
10.Xalq ketib, Iso yolgʻiz qolgach, U bilan yuruvchilar va oʻn ikki shogirdi boyagi masal haqida alohida soʻradilar.
11.Iso ularga dedi: “Xudo Shohligining siri sizlarga nasib etgan. Tashqaridagilarga esa hamma narsa masallar bilan uqtiriladi.
12.Shunday qilib,  ularga qaratilgan bu oyat bajo kelmoqda:     “Ular qarab turib, koʻrmaslar,     Eshitib turib, anglamaslar.     Aks holda tavba-tazarru qilur     Va gunohlaridan forigʻ boʻlur edilar””.
13.“Bu masalni tushunmayapsizlarmi? – dedi ularga Iso. – Unday boʻlsa, barcha masallarni ham qanday qilib tushunasizlar?
14.Mana, urugʻ sepuvchining sepgani – Xudoning kalomidir.
15.Yoʻl yoqasiga tushgan urugʻ shunday odamlarni bildiradi: ularning yuragiga ilohiy kalom sepiladi. Biroq ular eshitgan hamon shayton kelib, qalblariga sepilgan kalomni oʻgʻirlab ketadi.
16.Toshloqqa tushgan urugʻ esa shunday odamlarni bildiradi: ular kalomni eshitar-eshitmas, sevinch bilan qabul qilaveradilar.
17.Lekin ular ildizi yoʻq beqaror odamlardir. Soʻngra kalom tufayli qaygʻu yoki quvgʻinga duchor boʻlishsa, tezda vasvasaga tushib qoladilar.
18.Yana boshqalar tikanzorga tushgan uruqqa oʻxshaydilar. Ular Xudoning kalomini eshitadi-yu,
19.lekin bu dunyoning tashvishlari, boylikka oʻchlik va boshqa havaslar ularning yuraklariga suqilib kirib, kalomni boʻgʻib qoʻyadi, kalom esa samarasiz qoladi.
20.Yaxshi tuproqqa tushgan urugʻ boʻlsa, kalomni eshitib, qalbiga jo qilgan odamlarni bildiradi. Ular goh oʻttiz, goh oltmish, goh yuz barobar koʻp samara beradilar”.
21.Iso ularga yana dedi: “Shamni olib kelib, idishning yoki chorpoyaning tagiga qoʻyadimi? Aksincha, shamdonga qoʻymaydimi?
22.Xuddi shu singari, oshkora boʻlmaydigan hech qanday sir yoʻq, sirtga chiqmaydigan hech yashirin narsa yoʻq.
23.Kimning eshitar qulogʻi boʻlsa, eshitsin!”
24.Keyin ularga yana dedi: “Eshitayotganlaringizni qulogʻingizga quyib oling! Siz qanday oʻlchov bilan oʻlchasangiz, xuddi shunday oʻlchov bilan sizga ham oʻlchab beriladi. Siz, tinglayotganlarga esa qoʻshib ham beriladi.
25.Kimda bor boʻlsa, unga yana beriladi. Kimda yoʻq boʻlsa, bor boʻlgani ham tortib olinadi”.
26.Iso yana dedi: “Xudoning Shohligi yerga urugʻ sepgan odamga oʻxshaydi.
27.Kechasi boʻldimi, uxlaydi, kunduzi boʻldimi, turadi. Urugʻning qanday unib-oʻsayotganidan u bexabar.
28.Yer oʻz-oʻzidan avval koʻkatni, soʻngra boshoqni, undan keyin boshoqdagi toʻliq donni undiradi.
29.Hosil pishgach, yigʻim-terim vaqti keldi, deb darhol oʻroq soladi”.
30.Iso yana dedi: “Xudo Shohligini nimaga oʻxshataylik? Uni qanday masal bilan ifodalasak boʻladi?
31.Mana, Xudoning Shohligi bir xantal doniga oʻxshaydi: u yerga sepilganda, yer yuzidagi barcha urugʻlardan kichik boʻladi.
32.Lekin sepilgandan keyin koʻkaradi va barcha koʻkatlardan baland boʻlib oʻsadi. U ulkan shoxlar chiqaradiki, osmondagi qushlar ham uning panohida uya quradilar”.
33.Shunday qilib, Iso xalqning eshitish imkoniga qarab, bu singari koʻpgina masallar orqali Xudo kalomini oʻrgatar edi.
34.Masalsiz ularga gapirmas edi. Shogirdlari bilan tanho qolganda esa, ularga hammasini ochiq tushuntirar edi.
35.Oʻsha kuni kechqurun Iso shogirdlariga:     – Narigi qirgʻoqqa suzib oʻtaylik, – dedi.
36.Ular xaloyiqni joʻnatib, Isoni oʻtirgan qayigʻida olib ketishdi. Isoning ketidan boshqa qayiqlar ham suzib keldi.
37.Shu orada koʻlda kuchli boʻron koʻtarildi. Toʻlqinlar qayiqni tebratib yubordi, qayiq suvga toʻla boshladi.
38.Iso esa qayiqning quyruq tomonida yostiqqa bosh qoʻyib, uxlab yotgan edi.     Shogirdlar Isoni uygʻotib:     – Ustoz, biz halok boʻlyapmiz! Parvo qilmaysanmi? – deyishdi.
39.Shunda Iso turib, shamolga doʻq urdi va koʻlga:     – Jim boʻl, bas qil! – deb qoʻydi. Shu onda shamol tindi va chuqur sukunat boʻldi.
40.Iso shogirdlariga:     – Nega bunday qoʻrqoqsizlar? Qanday qilib haligacha ishonchingiz yoʻq? – dedi.
41.Ular esa juda qoʻrqib, bir-biriga:     – Bu qanaqa kishiki, shamol ham, koʻl ham Unga boʻysunsa? – deyishdi.

Mark V
1.Koʻlning narigi qirgʻogʻidagi Gadara yurtiga yetib kelishdi.
2.Iso qayiqdan tushishi bilanoq, yovuz ruhga chalingan bir odam qabrlar orasidan chiqib, Uni qarshiladi.
3.Turar joyi qabriston boʻlgan bu odamni hech kim hatto zanjir bilan ham bogʻlay olmas edi.
4.Koʻp martaba uni kishanu zanjirlar bilan bogʻlagan boʻlsalar-da, ammo u zanjirlarni uzib, kishanlarni ham sindirib tashlar edi. Uni tiyish uchun hech kimning kuchi yetmas edi.
5.Doimo, kechayu kunduz qabrlarda, togʻlarda baqirib yurar, oʻzini toshlarga urib jarohatlar edi.
6.U Isoni uzoqdan koʻrib, yugurib keldi-da, Unga ta’zim qilib,
7.ovozi boricha baqirdi:     – Ey Iso, Xudoyi Taoloning Oʻgʻli! Men bilan nima ishing bor? Xudo haqi Senga yolvoraman, meni qiynama!
8.Chunki Iso unga: “Ey yovuz ruh, bu odamdan chiqib ket!” – deb buyurgan edi.
9.Iso undan soʻradi:     – Isming nima?     – Ismim Tumonat, chunki bizlar koʻpchilikmiz, – javob berdi u.
10.Oʻzlarini bu yurtdan tashqariga haydab chiqarmasligini Isodan koʻp yolvorib soʻradi.
11.Oʻsha togʻning yon bagʻrida katta toʻngʻiz podasi oʻtlab yurgan edi.
12.Hamma ruhlar Isoga yolvorib:     – Bizni shu toʻngʻizlarga yuborgin, ularga kiraylik, – deyishdi.
13.Iso ularga ruxsat berdi. Yovuz ruhlar esa shu zahoti u odamdan chiqib, toʻngʻizlarga kirib olishdi. Ikki mingga yaqin toʻngʻiz podasi tik qiyalikdan koʻlga yopirilib, gʻarq boʻldi.
14.Shunda toʻngʻiz boquvchilar toʻrt tomonga toʻzib, shahar va qishloqlarda bu boʻlib oʻtgan hodisani gapirib berishdi. Aholi esa buni koʻrgani borib,
15.Isoning oldiga yigʻilishdi. Ilgari tumonat jin qamragan odamni kiyingan va aqli raso holda oʻtirganini koʻrib, qoʻrqib ketishdi.
16.Voqeani koʻrganlar esa haligi odam jindan qanday qutulgani va toʻngʻizlar bilan nima roʻy bergani haqida xalqqa soʻzlab berishdi.
17.Shunda yerli xalq Isodan oʻz yurtlari chegarasidan chiqib ketishni iltimos qildi.
18.Iso qayiqqa tushdi. Jindan qutulgan odam Isoga ergashish uchun ruxsat soʻradi.
19.Lekin Iso rozilik bermadi.     – Oʻz uyingga bor, Rabbing senga nimalar qilganini, qanday rahm-shafqat koʻrsatganini oʻz yaqinlaringga gapirib ber, – dedi unga.
20.Shunda u kishi borib, Oʻnkent viloyatida Iso oʻziga nimalar qilganini targʻib qila boshladi. Hamma ham hayratga tushdi.
21.Iso koʻlning berigi boʻyiga suzib oʻtib, qirgʻoqda turardi. Uning oldiga yana koʻp xaloyiq toʻplandi.
22.Yahudiy jamoa boshlaridan Yair ismli bir kishi kelib qoldi. U Isoni koʻrib, Uning oyoqlariga oʻzini tashladi-da:
23.– Qizim oʻlim toʻshagida yotibdi. Kelib unga qoʻlingni tegizgin, u sogʻayib tirik qolsin, – deb yalinib-yolvordi.
24.Iso u bilan ketdi. Uning orqasidan koʻp xaloyiq ergashib, Uni siqib qoʻyar edi.
25.U yerda oʻn ikki yildan beri qon ketishidan azob chekayotgan bir ayol ham bor edi.
26.U koʻp tabiblardan koʻp qiynalib, butun mol-mulkini sarf etgani bilan hech foyda koʻrmagan, aksincha, ahvoli yanada ogʻirlashib ketgan edi.
27.Ayol Iso haqida eshitdiyu, xaloyiq oʻrtasida orqa tomondan Unga yaqinlashib, kiyimiga qoʻl tegizdi.
28.U oʻzicha: “Agar kiyimiga bir tegib olsam bas, sogʻayib ketaman”, – deb oʻylagan edi.
29.U shunday qilishi bilanoq, qon ketishi toʻxtadi. Ayol kasallikdan forigʻ boʻlganini oʻz tanasida his etdi.
30.Iso esa shu onda Oʻzidan bir kuch chiqqanligini payqadi. U atrofidagi xaloyiqqa koʻz yugurtirib:     – Mening kiyimimga kim tegdi? – dedi.
31.Shogirdlari Unga:     – Xaloyiq Seni siqib turganligini koʻryapsan-ku va tagʻin kiyimimga kim tegdi, deb soʻrayapsanmi? – deyishdi.
32.Lekin Iso buni qilgan ayolni koʻrish uchun atrofga qarar edi.
33.Ayol oʻziga nima boʻlganini bilib, qoʻrqib va qaltirab keldi, Isoning oyoqlariga oʻzini tashlab, butun haqiqatni Unga soʻzlab berdi.
34.Iso unga:     – Qizim, ishonching seni qutqardi. Eson-omon borib, dardingdan forigʻ boʻlgil, – dedi.
35.Iso shunday deb turgan ham ediki, jamoaboshining uyidan odamlar kelib unga:     – Qizingiz oʻldi, nega yana Ustozni ovora qilyapsiz? – dedilar.
36.Iso bu soʻzlarni eshitib, jamoaboshiga:     – Qoʻrqma, faqat ishongin, – dedi.
37.Iso hech kimning ergashishiga yoʻl qoʻymay, faqat Butrus, Yoqub va uning ukasi Yuhannoni olib ketdi.
38.Jamoaboshining uyiga yetganlarida, yigʻi va dod-faryod toʻla bir qiy-chuvga duch kelishdi.
39.Iso ichkariga kirib:     – Nega qaygʻuryapsizlar, nega yigʻlayapsizlar? Qizcha oʻlgan emas, u uxlab yotibdi, – dedi.
40.Ular esa Uning ustidan kulishdi.     Iso hammani tashqariga chiqarib yubordi, qizchaning ota-onasi va shogirdlarini olib qoldi va qizcha yotgan xonaga kirdi.
41.Qizchaning qoʻlidan ushlab unga:     – Talifa qumi! – dedi. Bu soʻzning tarjimasi: “Qizim, senga aytaman: oʻrningdan tur!” demakdir.
42.Oʻn ikki yashar qizaloq shu onda oʻrnidan turib, yura boshladi. Buni koʻrganlarning aqli shoshdi.
43.Iso:     – Buni hech kim bilmasin, – deb ularga qat’iy buyurdi va qizchaga ovqat berishlarini aytdi.

Mark VI
1.Iso u yerdan joʻnab, Oʻz yurtiga bordi. Shogirdlari ham Uning orqasidan ergashib kelishdi.
2.Shanba kuni boʻlgach, Iso ibodatxonada ta’lim bera boshladi. Uni tinglayotganlarning koʻpchiligi hayratga tushib:     – Bular Unga qayerdan nasib boʻlgan ekan? Unga bunday donolikni kim berdi? Qanday qilib Uning qoʻli orqali bunaqa moʻjizalar sodir boʻlyapti?
3.Maryamning oʻgʻli, Yoqub, Yusuf, Yahudo va Simunning akasi duradgor Iso bu emasmi? Uning singillari ham mana shu yerda, oʻz oramizda turibdi-ku! – deyishdi. Va gʻashlanib, Isoni rad qilishdi.
4.Iso ularga:     – Paygʻambar oʻz vatanidan, oʻz qarindosh-urugʻlari va uyidan boshqa yerda e’tiborsiz qolmas, – dedi.
5.Iso u yerda hech qanday moʻjiza yaratolmadi. Faqatgina bir muncha bemorlarga qoʻl tegizib, ularni sogʻaytirdi.
6.Ularning imonsizligiga ajablandi.     Shundan soʻng Iso atrofdagi qishloqlarda kezib ta’lim berardi.
7.Oʻn ikki shogirdini yoniga chaqirib, ikkita-ikkitadan qilib joʻnatmoqchi boʻldi. Ularga yovuz ruhlar ustidan hokimlik qilish uchun qudrat berdi.
8.Ularga buyurib: “Yoʻl uchun yolgʻiz hassadan boshqa hech narsa – toʻrva ham, non ham, kamarlaringga mis chaqa ham olmanglar,
9.balki oddiygina choriq kiyib, ikki sidra kiyim esa kiymanglar”, – dedi.
10.Iso yana dedi: “Agar biron joyda biron uyga kirsangizlar, u yerdan chiqishingizgacha oʻsha uyda qolinglar.
11.Agar biron joy odamlari sizni qabul qilmasa va sizga quloq solmasalar, u yerdan chiqayotganingizda ularga ogohlantirish tariqasida oyoqlaringizdan changni qoqib ketinglar. [Sizlarga chinini aytayin, qiyomat kunida u shahardan koʻra Sadoʻm va Gʻamoʻra shaharlarining holi yengilroq boʻladi.]”
12.Shunda shogirdlar yoʻlga tushib, xalqni tavba qilishga undab yurishdi.
13.Koʻp jinlarni quvib chiqarishdi va koʻp kasallarga yogʻ surtib ularni sogʻaytirishdi.
14.Isoning nomi el ogʻziga tushib qolgan edi. Podshoh Hirodning qulogʻiga ham mish-mishlar yetganda, u:     – Yahyo paygʻambar tirilib kelibdi. Shuning uchun bu Kishi orqali bunday ajoyibotlar sodir boʻlmoqda, – dedi.
15.Boshqalar esa Uni Ilyos paygʻambar deb hisoblasa, yana boshqalar Uni qadimgi paygʻambarlar qatorida bir paygʻambar derdilar.
16.Hirod bularni eshitib:     – Bu men boshini kesgan Yahyodan boshqasi emas. U qayta tirilib kelgan, – deb qattiq turdi.
17.Hirod oʻz ukasi Filipning xotini Hirodiyaga uylangani sababli Yahyoni qoʻlga olib, zindonga qamatib qoʻygan edi.
18.Chunki Yahyo Hirodga: “Ukangning xotinini olish sen uchun ravo emas”, – deb yurgan edi.
19.Hirodiyaning oʻzi Yahyodan achchiqlanib, uni oʻldirmoqchi boʻlgan, ammo bu niyatiga yeta olmayotgan edi.
20.Hirod esa Yahyoning solih va muqaddas kishi ekanini bilib, undan qoʻrqar va uni himoya qilar edi. Uning soʻzlarini maroq bilan tinglar va koʻp ishlarni uning maslahati bilan qilardi.
21.Bir kuni qulay fursat tugʻilib qoldi. Hirod oʻzining tugʻilgan kuni munosabati bilan oʻz mansabdorlari, mingboshilari va Jalila yurtining ogʻalariga ziyofat berdi.
22.Hirodiyaning qizi kirib, raqs tushdi va Hirod bilan ulfatlarining koʻnglini topdi. Podshoh qizga:     – Nima istasang, tila, men senga beraman, – dedi.
23.Unga hatto qasam ichib:     – Mendan nima soʻrasang, beraman, podshohligimning yarmigacha boʻlsa ham, beraman, – dedi.
24.Qiz chiqib onasidan soʻradi:     – Nimani soʻray?     – Yahyo paygʻambarning boshini soʻra! – dedi onasi.
25.Qiz shu onda podshoh huzuriga yugurib borib:     – Menga hoziroq laganda Yahyo paygʻambarning boshini olib berishingizni soʻrayman, – dedi.
26.Podshoh juda xafa boʻldi. Lekin qasam ichganligi tufayli va mehmonlar xotiri uchun qizning iltimosini rad etishni istamadi.
27.U shu ondayoq jallodni yuborib, Yahyoning boshini keltirishni buyurdi.
28.Jallod zindonga borib, Yahyoning boshini tanidan judo qildi va laganga solib, qizga olib berdi; qiz esa onasiga topshirdi.
29.Yahyoning shogirdlari yuz bergan hodisani eshitib, uning jasadini olgani borishdi va uni dafn etishdi.
30.Havoriylar Isoning huzuriga toʻplanib, qanday ishlar qilishganini, xalqqa nimalar oʻrgatishganini birma-bir aytib berdilar.
31.Iso ularga:     – Kelinglar, bir oʻzimiz biron xilvat joyga boraylik, bir oz dam olinglar, – dedi. Chunki kelib-ketuvchilar koʻpligidan ularning ovqat yeyishga ham vaqti yoʻq edi.
32.Iso bilan shogirdlari alohida qayiqqa tushib, xilvat joyga joʻnab ketishdi.
33.Lekin xalq ularning ketayotganini koʻrdi, koʻpchilik tanib qoldi. Shunda hamma shaharlardan piyoda yoʻlga tushishdi, Iso bilan shogirdlari borayotgan joyga yugurib borib, ulardan oldin yetib kelishdi.
34.Iso qayiqdan chiqqanda, shuncha xaloyiqni koʻrib, ularga achindi. Chunki ular choʻponsiz qoʻylarga oʻxshardi. Iso ularga koʻp narsalarni oʻrgatardi.
35.Ancha vaqt oʻtgandan soʻng, shogirdlar Isoning yoniga kelib:     – Bu yer yovon ekan, endi vaqt kech boʻlib qoldi.
36.Xalqni qoʻyib yubor, atrofdagi qishloq va ovullarga borib oʻzlariga non sotib olishsin, yeydigan hech narsalari yoʻq, – deyishdi.
37.Iso ularga javoban:     – Sizlar ularga ovqat beringlar! – dedi.     – Nahotki biz ikki yuz kumush tangaga non sotib olib kelib, xalqqa yedirsak? – deb soʻrashdi Undan.
38.Iso dedi:     – Qancha nonlaringiz bor? Borib koʻringlar.Ular bilib kelgach:     – Beshta non, ikkita baliq bor ekan, – deyishdi.
39.Iso xaloyiqni toʻp-toʻp qilib yashil oʻt ustida oʻtqazishni shogirdlariga buyurdi.
40.Xalq yuztadan va elliktadan toʻda-toʻda boʻlib oʻtirdi.
41.Iso beshta non bilan ikkita baliqni oldi va osmonga qarab shukrona duosini oʻqidi. Nonlarni sindirib, xaloyiqqa tarqatish uchun shogirdlariga berdi. Ikkita baliqni ham hammaga taqsimlab berdi.
42.Ularning hammalari yeb toʻydi.
43.Soʻng ortib qolgan non burdalari va baliqlarni terib olishdi, toʻla oʻn ikki savat chiqdi.
44.Non yeganlar besh mingga yaqin erkak edi.
45.Iso vaqt oʻtkazmay, shogirdlarini qayiqqa tushirib, narigi tomondagi Baytsayda shahriga suzib oʻtishga majbur qildi. Ungacha Oʻzi odamlarga ruxsat beradigan boʻldi.
46.Xalqni joʻnatib yuborganidan keyin, Iso ibodat qilish uchun toqqa chiqdi.
47.Kech kirgach, qayiq koʻlning oʻrtasida edi, Iso esa yolgʻiz Oʻzi quruqlikda edi.
48.Shamol shogirdlarga qarshi esar edi. Iso ular qayiqni haydashga qiynalayotganini koʻrdi.     Subhidam chogʻi Iso koʻl ustida yurgancha shogirdlari tomon keldi-da, yonlaridan oʻtguday boʻldi.
49.Shogirdlar esa koʻl yuzida yurgan Isoni koʻrib, allaqanday sharpa deb oʻylab, qichqirib yuborishdi.
50.Hammasi ham Uni koʻrib, yuraklari orqasiga tortib ketdi. Ammo Iso oʻsha zahoti gapga kirib:     – Dadil boʻlinglar! Bu Men, qoʻrqmanglar! – dedi.
51.Iso shogirdlari yoniga, qayiqqa tushishi bilan shamol tindi. Shogirdlar haddan tashqari taajjublanib, lol boʻlib qolishdi.
52.Ular non bilan boʻlgan moʻjizadan ham ibrat olmagan edilar, aqllari yetmas edi.
53.Koʻldan suzib oʻtib, Genisaret qirgʻogʻiga kelib toʻxtadilar.
54.Qayiqdan chiqishlari bilanoq xalq Isoni tanib qoldi.
55.Tezda butun oʻsha yurtga xabar yelib bordi. Isoning qayerdaligini eshitganlar esa oʻz kasallarini toʻshakda koʻtarib borib, Isoni qidirib topguncha yurtni aylanadigan boʻlishdi.
56.Iso qayerga bormasin – qishloqlargami, shaharlargami, ovullargami – odamlar kasallarni ochiq maydonlarga qoʻyar, aqalli kiyimining bir chekkasiga tegish uchun Undan iltimos qilishardi. Unga qoʻl tegizganlar esa shifo topardi.

Mark VII
1.Farziylar va Quddusdan kelgan ayrim ulamolar Isoning yoniga toʻplandilar.
2.Ular Iso shogirdlarining ba’zilari harom, ya’ni yuvilmagan qoʻllari bilan non yeyayotganlarini koʻrib, ta’na qildilar.
3.Sababki, farziylar va umuman yahudiylar ota-bobolarining urf-odatini saqlab, qoʻllarini yaxshilab yuvmay hech ovqat yemaydilar.
4.Bozordan qaytganlarida ham yuvinmay ovqat yemaydilar. Shuningdek, kosa, tovoq, qozon, kursi yuvish bilan bogʻliq koʻpgina udumlarga rioya qiladilar.
5.Shunday qilib, farziylar va ulamolar Isodan:     – Sening shogirdlaring nega ota-bobolar urf-odatini saqlamaydilar? Nima uchun yuvilmagan qoʻllari bilan non yeyishadi? – deb soʻradilar.
6.Iso ularga shunday javob berdi:     – Isha’yo paygʻambarning karomati siz ikkiyuzlamachilarga juda toʻgʻri keladi, mana uning kitobida Xudo nima degan:     “Bu xalq Meni hurmatlar tilida,     Lekin dili esa Mendan uzoqdur.
7.Ular Menga behudaga oʻqir sanolar,     Insonlar amru ta’limin farz deb”.
8.[Sizlar-ku qozon-tovoq chayish bilan bogʻliq va boshqa yana koʻp udumlarga rioya qilib,] Xudoning amrini tashlaysiz-u, insonlar urf-odatini esa pesh qilasizlar.
9.Yana ularga dedi:     – Siz oʻz urf-odatlaringizni deb Xudoning amrlarini bir chetga yigʻishtirib qoʻyishni boplaysiz-da!
10.Muso paygʻambar aytgan edi: “Ota-onangni hurmat qil”, va “Ota-onasini haqorat qilgan mutlaqo oʻldirilsin”.
11.Ammo sizlar: Agar kim ota yoki onasiga: Mening senga yordamim qurbon, ya’ni Xudoga bagʻishlangan, – desa,
12.u ota yoki onasiga biron yaxshilik qilmasa ham boʻladi, deysizlar.
13.Shu bilan siz oʻzlaringiz oʻrnatgan urf-odatlaringizni deb Xudoning kalomini bekor qilasizlar. Va shunga oʻxshash yana koʻp ishlarni qilasizlar.
14.Keyin Iso butun xalqni yoniga chaqirib, dedi:     – Hammalaringiz Menga quloq solib, miyaga joylang!
15.Sirtdan inson ichiga kiradigan hech narsa insonni harom qila olmaydi. Aksincha, inson ichidan chiqadigan narsa insonni harom qiladi.
16.[Kimning eshitar qulogʻi boʻlsa, eshitsin!]
17.Iso xaloyiq orasidan chiqib uyga kirdi, shogirdlari Undan boyagi masal haqida soʻradilar.
18.U ularga dedi:     – Sizlar ham shunchalik befahmmisizlar? Sirtdan insonning ichiga kiradigan hech narsa uni harom qila olmasligini anglamaysizlarmi?
19.Bu narsalar insonning qalbiga emas, qorniga kiradi va kerak joydan chiqib ketadi.     Shu bilan  Iso har qanday oziq-ovqatlarni halolladi.
20.U yana dedi:     – Insonning ichidan chiqadigan narsalar insonni harom qiladi.
21.Chunki ichdan, ya’ni inson qalbidan yomon fikrlar, fahshu zino, qotillik,
22.oʻgʻrilik, tamagirlik, badniyatlik, makkorlik, nafsga berilganlik, gʻayirlik, kufr, manmanlik va nodonlik chiqadi.
23.Ana shu yomonliklarning hammasi insonning ichidan chiqib, uni harom qiladi.
24.Iso u yerdan chiqib, Tir va Sidoʻn taraflariga keldi. Bir uyga kirdi va buni hech kim bilib qolishini istamas edi, lekin yashirina olmadi.
25.Qizalogʻini yovuz ruh chalgan bir ayol Iso haqida eshitib qoldi-da, tez kelib Uning oyogʻiga yiqildi.
26.Bu ayol Suriyaning Finikiya muzofotida tugʻilgan boʻlib, yahudiy emas edi. Qizidan jinni quvib chiqarishni Isodan iltimos qildi.
27.Biroq Iso unga:     – Avval bolalar toʻysin, bolalardan nonni olib itlarga tashlash yaxshi emas, – dedi.
28.Ayol:     – Xuddi shunday, Hazrat, lekin itlar ham bolalar dasturxonidan toʻkilgan ushoqlarni terib yeydi-ku, – deb javob berdi.
29.Iso unga:     – Bor, mana shu gaping uchun qizingdan jin chiqib ketdi, – dedi.
30.Ayol borib uyiga kelganda, qizini jindan qutulib, toʻshakda yotgan holda koʻrdi.
31.Iso Tir va Sidoʻn chegarasidan joʻnab, Oʻnkent viloyatidan oʻtib, yana Jalila koʻli boʻyiga keldi.
32.Isoning oldiga bir kar-soqovni keltirib, unga qoʻl tegizishini soʻrashdi.
33.Iso u odamni xaloyiq orasidan olib chiqib bir chetga tortdi-da, barmoqlarini uning quloqlariga tiqib qoʻydi va tupurib tiliga tegizdi.
34.Keyin osmonga qarab, chuqur xoʻrsindi-da, unga:     – Effatah! – dedi. Bu soʻzning tarjimasi “Ochil!” demakdir.
35.Shu onda u odamning quloqlari ochilib, tilga kirdi, ravongina gapira boshladi.
36.Iso u yerdagilarga, buni hech kimga aytmanglar, deb buyurdi. Biroq U odamlarga qancha man etsa ham, ular yanada koʻproq oshkor etishardi.
37.Ular haddan tashqari tong qolib: “U hamma narsani yaxshi qiladi, karlarni eshitadigan, soqovlarni gapiradigan qiladi”, – deyishardi.

Mark VIII
1.Oʻsha kunlarda yana koʻpdan-koʻp odam yigʻilgan edi. Yeyish uchun hech narsalari qolmaganda, Iso shogirdlarini yoniga chaqirib dedi:
2.– Xalqqa achinyapman. Uch kundan beri Mening oldimda turishibdi va yeydigan hech narsalari yoʻq.
3.Agar ularni uylariga ovqat bermay joʻnatib yuborsam, yoʻlda holdan toyadilar, chunki ba’zilari olis yerlardan kelishgan.
4.Shogirdlari bunga javoban:     – Ularni toʻydirish uchun bu sahroda kim qayerdan non topa olardi? – deyishdi.
5.– Qancha nonlaringiz bor? – soʻradi Iso.     – Yettita, – dedi shogirdlar.
6.Shundan keyin Iso xalqqa yerga oʻtirishni buyurdi. Yettita nonni olib, shukrona duosini oʻqib sindirdi va tarqatish uchun shogirdlariga berdi. Shogirdlar xalqqa tarqatishdi.
7.Ularda bir oz baliq ham bor edi. Iso duo oʻqib, bularni ham tarqatishni buyurdi.
8.Xalq yeb toʻydi. Ortib qolgan burdalarni terishganda, yetti savat chiqdi.
9.U yerda toʻrt mingga yaqin odam bor edi.     Iso xaloyiqqa javob berdi
10.va tezda shogirdlari bilan qayiqqa tushib, Dalmanuta yurtiga suzib oʻtdi.
11.Farziylar Isoning oldiga borib, U bilan bahslasha boshladilar. Uni sinab koʻrish maqsadida koʻkdan dalil koʻrsatishini soʻradilar.
12.Lekin Iso chuqur xoʻrsindi:     – Nega bu avlod dalilni talab qilyapti? Sizlarga aytib qoʻyay, bu avlodga hech qanday dalil koʻrsatilmaydi!
13.Shunday dedi-yu, ularni qoldirib, yana qayiqqa tushdi va narigi qirgʻoqqa suzib oʻtdi.
14.Shogirdlar oʻzlari bilan non olishni unutibdilar. Qayiqda bittagina nondan boshqa narsa yoʻq edi.
15.Shu orada Iso shogirdlarini ogohlantirib:     – Menga qaranglar, farziylarning va Hirodning xamirturushidan ehtiyot boʻlinglar! – dedi.
16.Ular oʻzlaricha: “Buni non olmaganimiz uchun aytdi, chogʻi”, – deb fikr yuritishdi.
17.Iso buni bilib qolib, ularga dedi:     – Nega sizlar, nonimiz yoʻq, deb qaygʻuryapsizlar? Hali ham tushunmayapsizlarmi, anglamayapsizlarmi? Hali ham yuragingiz soʻqirmi?
18.Nahotki koʻzlaringiz boʻlib, koʻrmaysizlar, quloqlaringiz boʻlib, eshitmaysizlar? Esingizda yoʻqmi?
19.Men beshta nonni sindirib, besh ming kishiga boʻlib berganimda, sizlar non burdalaridan necha savat terib oldinglar?     – Oʻn ikki savat, – dedi ular.
20.– Men yettita nonni sindirib, toʻrt ming kishiga boʻlib berganimda, burdalaridan necha savat terib oldinglar?     – Yetti savat, – deyishdi.
21.– Hali ham anglamadinglarmi? – dedi ularga Iso.
22.Iso Baytsayda qishlogʻiga keldi. Uning oldiga bir koʻrni olib kelib, unga qoʻl tegizishini soʻrashdi.
23.Iso koʻrning qoʻlidan ushlab, qishloq tashqarisiga olib chiqdi. Koʻzlariga tupurib, qoʻllarini uning boshiga qoʻydi-da:     – Biron narsa koʻryapsanmi? – deb soʻradi.
24.Koʻr boshini koʻtarib:     – Odamlarni koʻryapman, lekin ular menga yurayotgan daraxtlarday tuyulmoqdalar, – dedi.
25.Shundan keyin Iso qoʻllarini yana koʻrning koʻzlariga tegizib, unga bir qarashni buyurdi. U koʻzlarini ochib qarasa, sogʻayib qolgan, hamma narsani aniq koʻrayotgan edi.
26.Iso uni uyiga joʻnatarkan:     – Qishloqqa kirma, [qishloqda hech kimga buni aytma,] – dedi.
27.Iso oʻz shogirdlari bilan Filip Kesariyasiga mansub qishloqlarga ketdi. Yoʻlda U shogirdlaridan:     – Odamlar Meni kim deb hisoblaydilar? – deb soʻradi.
28.Shogirdlar dedi:     – Ba’zilari Yahyo paygʻambar deb, boshqalari Ilyos paygʻambar deb, yana birlari esa  oʻtgan paygʻambarlardan biri deb hisoblaydilar.
29.Iso ulardan soʻradi:     – Sizlar-chi, Meni kim deb hisoblaysizlar?     Butrus Unga javob berib:     – Sen Masihsan, – dedi.
30.Bundan soʻng Iso, Men haqimda hech kimga gapirmanglar, deb shogirdlariga qat’iy buyurdi.
31.Inson Oʻgʻli koʻp azob chekishi, oqsoqollar, oliy ruhoniylar va ulamolar tomonidan rad qilinib, oʻldirilishi, uchinchi kuni esa qayta tirilishi kerak, deb Iso shogirdlariga uqtira boshladi.
32.Bu haqda ochiqdan-ochiq gapirar edi. Shunda Butrus Isoni chetga tortib, fikridan aynitishga harakat qildi.
33.Lekin Iso oʻgirilib shogirdlarini koʻrdi-da, Butrusga ta’na qildi:     – Yoʻqol koʻzimdan, shayton! Sen Xudoning ishlarini emas, inson ishlarini oʻylayapsan, – dedi.
34.Shundan soʻng Iso xalq bilan shogirdlarini oldiga chaqirib dedi:     – Kimda-kim Menga ergashishni istasa, oʻzidan kechsin va oʻz xochini koʻtarib, orqamdan yursin.
35.Kim jonini ayamoqchi boʻlsa, jonini yoʻqotadi. Kim Men va Injil uchun jonini bersa, jonini qutqaradi.
36.Agar inson butun dunyoni egallab olsa-yu, oʻz joniga zarar keltirsa, bundan unga nima foyda?
37.Inson oʻz joni evaziga qanday toʻlov topib berarkan?
38.Kimki bu vafosizu gunohkor nasl orasida Mendan va Mening soʻzlarimdan uyalar ekan, Inson Oʻgʻli ham muqaddas farishtalar bilan birga Otasining ulugʻvorligida kelganda, undan uyaladi.

Mark IX
1.Iso ularga yana dedi:     – Sizlarga chinini aytayin, bu yerda turganlardan ba’zilari borki, ular Xudo Shohligi qudrat bilan kelishini koʻrmaguncha, oʻlim koʻrmaydilar.
2.Oradan olti kun oʻtgach, Iso Butrus, Yoqub va Yuhannoni alohida baland bir toqqa olib chiqdi. U yerda, ularning koʻzi oldida Isoning qiyofasi oʻzgarib ketdi.
3.Uning kiyimlari yarqirab, qorday oppoq tusga kirdiki, yer yuzida hech bir kir yuvuvchi bunday oqartira olmas edi.
4.Toʻsatdan shogirdlarga Ilyos bilan Muso paygʻambarlar koʻrindi. Ular Iso bilan suhbatlashayotgan edilar.
5.Shunda Butrus Isoga:     – Ustoz! Bizlar uchun bu yerda boʻlish juda yoqyapti. Uchta chayla yasaylik, birisi Senga, birisi Musoga, birisi Ilyosga, – dedi.
6.Lekin u nima deyishini bilmas edi, ularni juda vahima bosgan edi.
7.Shu paytda bir bulut paydo boʻlib, ularga soya soldi. Bulut ichidan:     – Bu Mening sevikli Oʻgʻlimdir, Unga quloq solinglar! – degan sado keldi.
8.Birdaniga shogirdlar atroflariga qarab, yolgʻiz Isodan boshqa hech kimni yonlarida koʻrishmadi.
9.Togʻdan tushayotganlarida Iso ularga:     – Inson Oʻgʻli oʻlib tirilmaguncha, bu koʻrganlaringni hech kimga aytmanglar, – deb buyurdi.
10.Ular esa bu soʻzni diliga tugib olib, oʻlib tirilish oʻzi nima ekan, deb oʻzaro fikrlashar edilar.
11.Isodan soʻradilar:     – Nega ulamolar,  qiyomatdan oldin Ilyos paygʻambar kelishi kerak, deb aytadilar?
12.Iso ularga javoban dedi:     – Toʻgʻri, avvalo Ilyos paygʻambar kelib, hamma narsani yoʻlga qoʻyadi. Xoʻsh, qanday qilib Inson Oʻgʻli koʻp azob chekishi va xoʻrlanishi kerak, degan oyatlar ham bor?
13.Biroq Men sizlarga shuni aytaman: Ilyos allaqachon keldi va, u haqida yozilganidek, u bilan oʻz bilganlaricha qildilar.
14.Iso qolgan shogirdlari yoniga qaytib kelgach, ularning atrofida koʻp xaloyiqni va ular bilan bahslashayotgan ulamolarni koʻrdi.
15.Xaloyiq Isoni koʻrishi bilanoq hammasi ajablanib ketishdi. Uning oldiga yugurib borib, salom berishdi.
16.Iso ulamolardan:     – Ular bilan nimalar toʻgʻrisida bahslashyapsizlar? – deb soʻradi.
17.Xaloyiq orasidan kimdir javob berdi:     – Ustoz! Men Sening oldingga oʻgʻlimni olib keldim, mana uni tilsiz ruh urgan.
18.Yovuz ruh uni qayerda tutib olsa, yerga yiqitib sudraydi. Uning ogʻzidan koʻpik chiqadi, tishlarini gʻichirlatib qotib qoladi. Sening shogirdlaringga, ruhni quvib chiqaringlar, dedim, lekin ular eplasholmadi.
19.Iso bunga javoban:     – Ey imonsiz avlod! Qachongacha sizlar bilan boʻlaman? Qachongacha sizlarga chidayman? Oldimga keltiringlar bolani! – dedi.
20.Bolani Isoning oldiga keltirishdi. Yovuz ruh Isoni koʻrishi bilanoq, bolani qaltiratib tashladi. Bola yerga yiqildi-yu, ogʻzidan koʻpik oqizgancha agʻnab yotaverdi.
21.Iso uning otasiga qarab:     – U bu ahvolga tushganiga necha vaqt boʻldi? – deb soʻradi.     – Bolaligidan shunaqa.
22.Ruh uni halok qilmoqchi boʻlib koʻp martaba olovga, suvga tashladi. Agar qoʻlingdan kelsa, bizlarga rahm qil, yordam bergin, – dedi.
23.Iso unga:     – Qoʻlimdan kelsami? Toʻgʻrisi, sen bir oz boʻlsa ham ishona olsang edi! E’tiqodli kishi hamma imkonga ega boʻladi, – dedi.
24.Shu on bolaning otasi koʻz yoshi bilan hayqirib:     – E’tiqod qilaman, Rabbiy! E’tiqodsizligimdan qutqargin! – dedi.
25.Xalq yugurishib yigʻilayotganini koʻrgan Iso yovuz ruhga doʻq qilib:     – Ey soqov va kar ruh, Men senga buyuraman: boladan chiq va qaytib unga kirma! – dedi.
26.Shunda ruh qattiq qichqirib yubordi-da, bolani shiddat bilan qaltiratib undan chiqib ketdi. Bola oʻlikday boʻlib qolganidan, koʻplar uni oʻldi, deb aytishdi.
27.Lekin Iso uni qoʻlidan ushlab koʻtardi, bola oyoqqa turdi.
28.Iso uyga kirdi. U yolgʻiz ekan, shogirdlari Undan:     – Nega biz jinni quvib chiqarolmadik? – deb soʻradilar.
29.Iso ularga dedi:     – Bu toifa jinlarni ibodatdan boshqa yoʻl bilan quvib boʻlmaydi.
30.Ular u yerdan joʻnab, Jalila yurti orqali yurib oʻtdilar. Iso esa buni hech kim bilib qolishini istamas edi.
31.U shogirdlariga ta’lim berib, shunday dedi:     – Inson Oʻgʻli odamlar qoʻliga tutib beriladi. Uni oʻldirishadi, oʻldirishgandan uch kun keyin esa U qayta tiriladi.
32.Shogirdlar esa bu soʻzlarni tushunmasalar-da, ammo Undan soʻrashga ham botina olmadilar.
33.Iso Kafarnahum shahriga keldi. Uyda boʻlganda, shogirdlaridan soʻradi:     – Yoʻlda ketayotganingizda nimalar haqida bahslashdinglar?
34.Ular indamadilar, yoʻlda ular kim eng katta deb bahslashgan edilar.
35.Iso oʻtirib, oʻn ikki shogirdini yoniga chaqirdi:     – Kim birinchi boʻlishni istasa, hammaning oxirida tursin va hammaga xizmatkor boʻlsin, – dedi.
36.Soʻngra bir bolani olib, uni oʻrtalarida turgʻizib qoʻydi va bolani quchoqlagancha, shogirdlariga dedi:
37.– Kim shunday bolalardan birini Mening nomimdan qabul qilsa, u Meni qabul qilgan boʻladi. Kim Meni qabul qilsa, u Meni emas, balki Meni Yuborganni qabul qilgan boʻladi.
38.Yuhanno Isoga:     – Ustoz! Sening noming bilan jin quvib chiqarayotgan bir odamni koʻrib qoldik. U biz bilan yurmayapti, deb unga buni man qildik, – dedi.
39.Iso shunday dedi:     – Man qilmang! Chunki Mening nomim bilan moʻjiza yaratgan hech kim darrov Meni yomonlay olmaydi.
40.Kim sizga qarshi boʻlmasa, u siz tomonda.
41.Kim sizga Mening nomim uchun, Masih ummati boʻlganingiz uchun bir piyola suvgina ichirsa ham, sizlarga chindan aytamanki, u oʻz mukofotidan quruq qolmas.
42.“Kim Menga ishongan shu kichiklardan birontasini yoʻldan ozdirsa, uning boʻyniga bir tegirmon toshini osib dengizga tashlanishi u uchun yaxshiroq boʻlar edi.
43.Agar qoʻling seni yoʻldan ozdirsa, uni chopib tashla. Ikki qoʻling bilan soʻnmas doʻzax oʻtiga yoʻliqqaningdan koʻra, mayib boʻlib abadiy hayotga erishganing yaxshiroqdir.
44.[Doʻzaxilarning qurti ham oʻlmas, oʻti ham soʻnmas.]
45.Agar oyogʻing seni yoʻldan ozdirsa, uni chopib tashla. Ikki oyogʻing bilan soʻnmas doʻzax oʻtiga tashlangandan koʻra, choʻloq boʻlib abadiy hayotga erishganing yaxshiroqdir.
46.[Doʻzaxilarning qurti ham oʻlmas, oʻti ham soʻnmas.]
47.Agar koʻzing seni yoʻldan ozdirsa, uni oʻyib tashla. Ikki koʻzing bilan oʻtli doʻzaxga tashlangandan koʻra, bir koʻz bilan Xudoning Shohligiga kirganing yaxshiroqdir.
48.Doʻzaxilarning qurti ham oʻlmas, oʻti ham soʻnmas.
49.Hamma ham oʻtda poklanadi, har bir qurbonlik tuzga bulanadi.
50.Tuz – yaxshi narsa. Lekin tuz oʻz shoʻrligini yoʻqotsa, uni yana nima bilan shoʻr qilasizlar? Gapingiz tuzli boʻlsin, oʻzaro tinch-totuv yashanglar”.

Mark X
1.Iso u yerdan ketib, Yahudiya oʻlkasiga va Oʻrdun daryosining naryogʻiga keldi. Uning atrofiga yana koʻp xalq yigʻildi, U Oʻz odati boʻyicha odamlarga yana ta’lim bera boshladi.
2.Ba’zi farziylar Uni sinab koʻrmoq niyatida yaqinlashib:     – Er oʻz xotinidan ajralishiga ijozat beriladimi? – deb soʻradilar.
3.Iso bunga javoban:     – Muso sizlarga nimani buyurgan edi? – deb soʻradi.
4.– Muso erkak taloq xatini yozib xotinidan ajralishiga ijozat bergan edi, – deyishdi.
5.Iso ularga javob berib dedi:     – Bagʻri toshligingiz uchun Muso sizlarga bu amrni yozib qoldirgan.
6.Aslida Xudo dunyoni yaratishidanoq odamlarni erkak va xotin qilib yaratdi.
7.Tavrotda yozilishicha: “Shuning uchun er kishi ota-onasini qoldirib,
8.oʻz xotiniga yopishib qoladi va ikkovi bir tan boʻladi”. Bunga koʻra, ular endi ikki emas, balki bir tan hisoblanadi.
9.Xudo birga qoʻshganni bandasi ajratmasin.
10.Uyga kelganlarida, shogirdlar yana shu haqda Isodan soʻradilar.
11.U ularga dedi:     – Kim oʻz xotini bilan ajralib boshqasiga uylansa, u xotiniga nisbatan zino qilgan boʻladi.
12.Xotin ham agar oʻz eridan ajralib boshqasiga tegsa, zino qilgan boʻladi.
13.Ularning peshanasiga qoʻlini qoʻysin, deb Isoning oldiga bolalarni keltirishardi. Shogirdlar esa yetaklab keluvchilarni koyib qoʻyishdi.
14.Iso buni koʻrganda, gʻazablanib dedi:     – Bolalarga yoʻl qoʻyinglar, Mening oldimga kelishiga toʻsqinlik qilmanglar! Mana, Xudoning Shohligi bundaylarnikidir.
15.Sizlarga chinini aytayin: kim Xudoning Shohligini bola kabi qabul qilmasa, unga hech kirolmaydi.
16.Keyin bolalarni quchoqlab, ularning peshanalarini silab duo qildi.
17.Iso yoʻlga chiqayotganda, kimdir yugurib kelib, Uning oldida tiz choʻkdi-da:     – Valine’mat Ustozim! Abadiy hayot nasib boʻlmogʻi uchun nima qilishim kerak? – deb soʻradi.
18.Iso unga dedi:     – Nega Meni valine’mat deysan? Birgina Xudodan boshqa hech kim valine’mat emas-ku.
19.Sen ilohiy amrlarni bilasan: “Zino qilma. Odam oʻldirma. Oʻgʻrilik qilma. Soxta guvohlik berma. Birovning haqini yema. Ota-onangni hurmat qil”.
20.U kishi Isoga javob qaytarib:     – Ustozim! Bularning hammasiga yoshligimdan buyon rioya qilib kelaman, – dedi.
21.Iso unga qaradi va yaxshi koʻrib qoldi.     – Senga bir narsa yetishmaydi, – dedi unga. – Bor, nimaga ega boʻlsang, hammasini sotib, pulini kambagʻallarga boʻlib ber. Shundagina osmonda xazinang boʻladi. Keyin kel, [xochni olib] orqamdan yur.
22.Bu soʻzlardan boyning ta’bi xira boʻldi, chunki uning mol-mulki koʻp edi. U qaygʻurib qaytib ketdi.
23.Iso atrofga koʻz yugurtirib shogirdlariga dedi:     – Pul-dunyosi borlarning Xudo Shohligiga kirishlari naqadar qiyin!
24.Shogirdlar bu soʻzlarni eshitib, aqllari shoshdi. Iso esa qayta boshdan soʻz oldi:     – Bolalarim, boylikka umid bogʻlaganlar Xudo Shohligiga kirishga qanchalik qiynaladi!
25.Boy odamning Xudo Shohligiga kirishidan koʻra, tuyaning igna teshigidan oʻtishi osondir.
26.Shogirdlar haddan tashqari ajablanib oʻzlaricha:     – Unday boʻlsa, kim najot topa olarkan? – deyishdi.
27.Iso ularga koʻzini tikib:     – Odamlarga bu imkonsiz, lekin Xudoga emas. Chunki Xudo hamma imkonga egadir, – dedi.
28.Butrus soʻz olib Isoga:     – Mana, biz hamma narsani qoldirib, Sening orqangdan ergashib keldik, – dedi.
29.Iso bunga javoban dedi:     – Sizlarga rostini aytsam, kim Men va Injil uchun uy-joy, aka-uka, opa-singil, ota-ona, xotin-bolalarini yoki yer-mulkini tashlab ketsa,
30.u hozir, bu dunyodayoq duchor boʻlayotgan quvgʻinlar orasida yuz hissa ortiq uy-joylar, aka-ukalar, opa-singillar, ota-onalar, bolalar va yerlarga ega boʻladi, kelajak dunyoda esa abadiy hayotga sazovor boʻladi.
31.Lekin koʻp birinchilar oxirgi va oxirgilar esa birinchi boʻladilar.
32.Quddusga qarab yoʻl bosar edilar. Iso oldinda ketayotgan edi. Shogirdlari hayron edi, boshqalar esa qoʻrqib-qoʻrqib ergashayotgan edilar. Iso oʻn ikki shogirdini yoniga chaqirib, yana Oʻzi bilan nima yuz berishi toʻgʻrisida soʻzlay boshladi:
33.– Mana, biz endi Quddusga kirib boryapmiz. U yerda Inson Oʻgʻli oliy ruhoniylar va ulamolar qoʻliga tutib beriladi. Ular Uni oʻlimga mahkum qilib, majusiylarga topshiradilar.
34.Ular Uni haqorat qiladilar, qamchilaydilar, yuziga tupuradilar va Uni oʻldiradilar. Lekin uch kundan soʻng U qayta tiriladi.
35.Zabadiy oʻgʻillari Yoqub bilan Yuhanno Isoning oldiga kelib:     – Ustoz, bizning bir tilagimiz bor, uni biz uchun bajo keltirishingni istaymiz, – deyishdi.
36.– Sizlar uchun nima qilishimni istaysizlar? – soʻradi Iso.
37.Ular:     – Sen ulugʻvor dargohingda boʻlganingda, birimiz Sening oʻng tomoningda, boshqamiz esa chap tomoningda oʻtirishimizga ruxsat bergin, – deyishdi.
38.Iso ularga:     – Sizlar nima soʻrayotganingizni bilmaysizlar. Men ichadigan  zaqqum kosani siz icha olasizlarmi? Men botadigan qaygʻu-alamlarga botib chidayolasizlarmi? – dedi.
39.Ular:     – Chidayolamiz, – deb javob berishdi. Iso ularga dedi:     – Sizlar-ku Men ichadigan  zaqqum kosani ichib, botadigan qaygʻu-alamlarimga oʻzingiz ham duchor boʻlasizlar.
40.Ammo Mening oʻng va chap tomonimda oʻtirishga ruxsat berish Mening ixtiyorimda emas. Bu oʻrin kimlarga atalgan boʻlsa, ularniki boʻladi.
41.Qolgan oʻnala shogird buni eshitib, Yoqub bilan Yuhannodan achchiqlana ketishdi.
42.Iso esa ularni yoniga chaqirib, dedi:     – Bilasizlarki, xalqlarning hokimlari hisoblanganlar hokimlik qilishdan qolishmaydilar, katta amaldorlar elga oʻz hukmini oʻtkazadilar.
43.Ammo sizlarning orangizda bunday boʻlmasin. Aksincha, orangizda kim katta boʻlishni istasa, sizlarga xizmatda boʻlsin.
44.Orangizda kim birinchi boʻlishni istasa, hammangizga qul boʻlsin.
45.Chunki Inson Oʻgʻli ham Oʻziga xizmat qildirish uchun emas, balki Oʻzi xizmat qilish va Oʻz jonini fido qilib, koʻplarni qutqarish uchun kelgan.
46.Ular Yerixo shahriga keldilar. Shahardan yana chiqib ketayotganlarida, Isoga Oʻz shogirdlari hamda bir talay xaloyiq ergashib borayotgan edi. Yoʻl chekkasida Timeyning oʻgʻli koʻr Bartimey sadaqa soʻrab oʻtirgan edi.
47.U nosiralik Iso oʻtib ketayotganini eshitib:     – Ey Dovud Oʻgʻli Iso, menga rahm qil! – deb baqira boshladi.
48.Koʻp odamlar esa uni koyib, jim boʻlishga majbur qilishdi. Lekin u:     – Ey Dovud Oʻgʻli, menga rahm qil! – deb yana qattiqroq hayqirdi.
49.Iso toʻxtadi va u odamni yoniga chaqirtirdi. Koʻrni chaqirgani borganlar unga:     – Qoʻrqma, oʻrningdan tur, U seni chaqiryapti, – deyishdi.
50.Koʻr toʻnini yechib tashlab, oʻrnidan turib ketdi-da, Isoning yoniga keldi.
51.Iso undan soʻradi:     – Sen Mendan nima istaysan?     – Ustozim, koʻzlarim koʻrsin! – dedi koʻr.
52.Iso unga:     – Bor, ishonching seni qutqardi, – dedi.     Oʻsha zahoti koʻrning koʻzlari ochilib ketdi. U Isoning ortidan ergashib yoʻl yurdi.

Mark XI
1.Quddusga yaqinlashib, Zaytun togʻi etagidagi Baytfagiya va Baytaniya qishloqlariga kelganlarida, Iso shogirdlaridan ikkitasini joʻnata turib dedi:
2.– Qarshingizdagi qishloqqa boringlar. U yerga kirishingiz bilanoq, hech kim minmagan, bogʻlab qoʻyilgan xoʻtikni topinglar. Uni yechib bu yerga olib kelinglar.
3.Agar kim sizlardan: “Nima qilyapsizlar?” deb soʻrab qolsa, “U Rabbimizga kerak, U uni darhol bu yerga qaytarib yuboradi”, deb javob beringlar.
4.Ular borib, koʻchada darvoza yonida bogʻlab qoʻyilgan xoʻtikni topib, yechib olishdi.
5.U yerda turgan bir necha kishi ularga:     – Nima qilyapsizlar? Nega xoʻtikni yechyapsizlar? – deyishdi.
6.Shogirdlar Iso buyurganidek javob berishdi, odamlar ularni qoʻyib yuborishdi.
7.Xoʻtikni Isoning oldiga olib kelishdi. Uning ustiga kiyimlarini yozib qoʻyishdi, Iso unga mindi.
8.Koʻpchilik oʻz kiyimlarini yoʻlga poyandoz qildi. Boshqalar esa dashtdagi daraxtlardan yashil novdalarni kesib, yoʻlga toʻshadilar.
9.Oldinda va orqada yurayotganlar:     “Najot bergin!     Xudovand nomidan Kelayotgan muborak!
10.Otamiz Dovudning yaqinlashgan shohligi mangu boʻlsin!     Koʻklardan najot kelsin!”– deb hayqirishar edilar.
11.Iso Quddusga kirib kelib, ma’badga bordi. Hamma narsani koʻzdan kechirib, vaqt kech boʻlib qoldi, deb oʻn ikki shogirdi bilan Baytaniya qishlogʻiga ketdi.
12.Ertasi kun Baytaniyadan chiqqanlarida, Iso och qoldi.
13.U uzoqdan barglar bilan qoplangan bir anjir daraxtini koʻrib qoldi, biron narsa topilarmikin, deb unga yaqinlashdi. Daraxtning yoniga kelib, bargdan boshqa hech narsa topolmadi; chunki anjir terish vaqti emas edi.
14.Iso daraxtga qarab:     – Bundan keyin abadiy sening mevangni yeguvchi boʻlmasin! – dedi.     Shogirdlari ham bu gapni eshitishdi.
15.Soʻng Quddusga kelishdi. Iso ma’badga kirib, ichkarida oldi-sotdi qilayotganlarni quvib chiqara boshladi. Sarroflarning xontaxtalarini, kabutar sotuvchilarning kursilarini agʻdarib yubordi.
16.Ma’bad ichida biron narsa koʻtarib oʻtishga ham ruxsat bermadi.
17.Iso xalqqa ta’lim berayotib dedi:     –  Tavrotda: “Mening uyim barcha xalqlar ibodat qiladigan uy deb atalgay”, – deb yozilmaganmi? Sizlar esa Xudoning uyini qaroqchilar uyasiga aylantirib yuboribsizlar!
18.Ulamolar va oliy ruhoniylar buni eshitganda, Isoni halok etish chorasini topmoq payiga tushdilar. Ammo butun xalq Uning ta’limotiga mahliyo edi, shuning uchun Undan hayiqar edilar.
19.Kech boʻlgach, Iso shahardan tashqariga chiqib ketdi.
20.Erta bilan ular yana anjir daraxti yonidan oʻtib qarashsaki, daraxt ildizigacha qurib qolgan ekan.
21.Butrus boʻlgan hodisani eslab, Isoga:     – Ustoz! Qara, Sen la’natlagan anjir daraxti qurib qolibdi, – dedi.
22.Iso bunga javoban aytdi:
23.– Xudoga ishonchingiz boʻlsin. Sizlarga gapim shuki, agar kim bu toqqa: “Qoʻporilib dengizga otil”, desa-yu, oʻz qalbida shubhalanmay, aytgani bajo kelishiga qattiq ishonsa, aytgani boʻladi.
24.Binobarin, sizlarga aytaman: siz ibodatda nimaiki soʻrasangiz, olishingizga ishoninglar va erishasizlar.
25.Ibodat qilib turganingizda birovda ginangiz boʻlsa, uni kechirib yuboring, toki osmondagi Otangiz ham sizlarning gunohlaringizni kechirsin.
26.[Agar sizlar boshqalarning ayb-gunohlarini kechirmasangizlar, osmondagi Otangiz ham sizlarni kechirmaydi.]
27.Ular yana Quddusga keldilar. Iso ma’badda aylanib yurgan edi, oliy ruhoniylar, ulamolar va oqsoqollar Uning oldiga kelib
28.soʻradilar:     – Sen bu moʻjizalarni qanday kuch bilan qilyapsan? Bularni qilish uchun Senga kim vakolat bergan?
29.Iso ularga shunday javob berdi:     – Men sizlarga bir savol beray. Menga javob bersangizlar, Men ham bu ishlarni qanday vakolat bilan qilayotganimni sizlarga aytaman.
30.Yahyo paygʻambar xalqni suvda tavba qildirish uchun Xudodan vakolat olganmidi, yoki insondanmi? Javob beringlar Menga.
31.Ular oʻzlaricha mulohaza yurita boshlashdi: “Agar Xudodan desak, U: Nega Yahyoga ishonmadingizlar? – deydi.
32.Ammo insondan desak-chi?”     Vaholanki, ular xalqdan qoʻrqardilar, chunki hammalari Yahyoni haqiqiy paygʻambar deb hisoblardi.
33.Xullas, ular Isoga javoban:     – Bilmaymiz, – deyishdi. Iso ularga:     – U holda Men ham qanday vakolat bilan bu ishlarni qilayotganimni sizlarga aytmayman, – deb javob berdi.

Mark XII
1.Iso xalqqa masallar orqali soʻzlay boshladi:     “Bir odam uzumzor barpo qilibdi. Atrof-tevaragini panjara bilan oʻrab, uzum siqadigan iskanja qurib, qoʻriqchi minorasi oʻrnatibdi-da, bogʻni bogʻbonlarga ijaraga berib, oʻzi vaqtincha boshqa mamlakatga ketibdi.
2.Mavsumida uzumzorning hosilidan olish uchun bogʻbonlarning oldiga bir xizmatkorini yuboribdi.
3.Bogʻbonlar esa uni tutib urishibdi va hech narsa bermasdan qaytarib yuborishibdi.
4.Bogʻ egasi yana boshqa bir xizmatkorini ularning oldiga yuboribdi. Ular esa tosh bilan uning boshini yorib, xoʻrlab chiqarib yuborishibdi.
5.Yana boshqasini yoʻllabdi, unisini esa oʻldirishibdi. Boshqa bir qancha xizmatkorini yuboraveribdi, ammo bogʻbonlar ularning ba’zisini urib, ba’zisini oʻldirishibdi.
6.Bogʻ egasining endi birgina odami qolibdi, u ham boʻlsa, sevikli oʻgʻli ekan. U: “Oʻgʻlimni hurmat etarlar”, – deb, bogʻbonlar oldiga uni yuboribdi.
7.Lekin ular bir-biriga:     – Bu merosxoʻr-ku! Qani, uni oʻldiramiz, shunda meros bizga qoladi, – deyishibdi.
8.Oʻgʻlini ushlab, oʻldirib, bogʻdan tashqariga chiqarib tashlashibdi.
9.Endi bogʻ egasi nima qilar ekan? U kelib bogʻbonlarni oʻldiradi, bogʻini esa boshqalarga topshiradi.
10.Nahotki sizlar shu oyatni hech oʻqimagan boʻlsangiz:     “Binokorlar keraksiz deb tashlagan tosh     Naq binoning peshtoqidan joy oldi.
11.Bu Xudovand irodasi tufaylidir,     Bizga esa ajoyibot timsolidir””.
12.Din peshvolari buni eshitib, Isoni qoʻlga olishga intildilar. Chunki U bu masalni oʻzlari haqida aytganini tushundilar. Biroq xalqdan qoʻrqqanlaridan, Uni qoldirib ketdilar.
13.Isoni tilidan tuzoqqa ilintirish uchun Uning oldiga farziylardan va Hirod odamlaridan ba’zilarini yubordilar.
14.Ular kelib:     – Ustoz, – dedilar, – biz bilamizki, Sen odilsan, biror kishiga xushomadgoʻylik qilmaysan. Odamlarga yuz-xotir qilmasdan, Xudoning yoʻlini toʻgʻri oʻrgatasan. Seningcha, Qaysarga soliq toʻlash dinga muvofiqmi, yoki yoʻq? Bizlar beraylikmi, bermaylikmi?
15.Iso ularning munofiqligini bilar edi.     – Nima, Meni sinab koʻrmoqchimisizlar? Menga bir dinor olib kelinglar, bir koʻrayin, – dedi.
16.Ular olib kelgach, Iso soʻradi:     – Bu surat va yozuv kimniki?     – Qaysarniki, – dedi ular.
17.Iso ularga:     – Qaysarning haqini Qaysarga, Xudoning haqini Xudoga beringlar, – dedi.     Buni eshitganlar juda hayron boʻldilar.
18.Bundan keyin oʻliklar tirilmaydi, deb aytadigan sadduqiylar Isoning oldiga kelib, Undan soʻradilar:
19.– Ey Ustoz! Muso paygʻambar bizga shunday yozib qoldirgan: “Agar kimning akasi oʻlib, uning xotini qolib, ammo undan farzand qolmagan boʻlsa, unda ukasi akasining xotiniga uylanib, u uchun avlod yaratsin”.
20.Xoʻsh, yetti aka-uka bor ekan. Birinchisi xotin olib, nasl qoldirmay oʻlib ketibdi.
21.Ikkinchisi oʻsha xotinni olib, farzand koʻrmay olamdan oʻtibdi. Uchinchisining boshiga xuddi shu koʻrgilik tushibdi.
22.Shuningdek, aka-ukalarning yettovi ham oʻsha xotinga uylanib, farzand koʻrmay olamdan oʻtibdilar. Oxirida xotin ham qazo qilibdi.
23.Xoʻsh, qiyomatda ular tirilganda, xotin qaysi birining xotini sanalar ekan? Yettovi ham unga uylangan ekanlar-ku!
24.Iso ularga shunday javob berdi:     – Sizlar Muqaddas Kitobni ham, Xudoning qudratini ham bilmaysizlar, ana shu sababdan adashyapsizlar.
25.Oʻliklar tirilganda, na uylanadilar va na erga tegadilar, balki bamisoli osmondagi farishtalarday boʻladilar.
26.Nahotki sizlar Musoning kitobida,  yonayotgan buta toʻgʻrisidagi oyatda Xudoning nima aytganini hech oʻqimagan boʻlsangizlar? Xudo Musoga: “Men Ibrohimning Xudosi, Is’hoqning Xudosi va Yoqubning Xudosiman”, – degan va shu tariqa oʻliklarning tirilishiga ishora qilgan.
27.Chunki Xudo oʻliklarning emas, tiriklarning Xudosidir. Sizlar juda ham adashyapsizlar.
28.Ulamolardan biri ularning munozara qilayotganini eshitib, Isoning ularga yaxshi javob berib turganini koʻrdi. U Isoning oldiga kelib:     – Butun ilohiy amrlarning eng muhimi qaysi biri? – deb soʻradi.
29.Iso unga javob berib dedi:     – Butun amrlarning eng muhimi shu: “Tingla, ey Isroil! Rabbimiz boʻlgan Xudovand – yagona Xudovanddir.
30.Rabbing boʻlgan Xudovandni butun qalbing bilan, butun joning bilan, butun onging bilan va butun quvvating bilan sevgin”. Mana bu eng muhim amr.
31.Ikkinchisi esa undan kam emas, chunonchi: “Oʻzgani oʻzing kabi sevgin”. Bulardan buyuk amr yoʻq.
32.– Yaxshi gapirding, Ustoz, – dedi ulamo Isoga. – Xudo yagona, Undan boshqa xudo yoʻq, deb toʻgʻri aytding.
33.Uni butun qalb, butun ong, butun jon va butun quvvat bilan sevish, oʻzgani esa oʻzimizni sevganday sevish kerak. Bu – har qanday qurbon soʻyish va nazr-niyoz atashdan a’loroqdir.
34.Iso uning oqilona javob berganini koʻrib:     – Sen Xudoning Shohligidan uzoqda emassan, – dedi.     Shundan keyin boshqa hech kim Undan soʻrashga jur’at etmadi.
35.Iso ma’badda ta’lim berayotib, savol tashladi:     – Qanday qilib ulamolar Masihni Dovudning Oʻgʻli deydilar?
36.Dovudning oʻzi Muqaddas Ruh ilhomi bilan deganki:     “Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening oʻng tomonimda oʻltirib turgin”.
37.Demak, Dovudning oʻzi Masihni Rabbim deb atagan boʻlsa, qanday qilib Masih uning oʻgʻli boʻladi?     Koʻpchilik xalq esa Isoni ishtiyoq bilan tinglar edi.
38.Iso xalqqa nasihat qilib yana shunday dedi:     – Uzun kiyimlar kiyish, xalq yigʻinlarida alik olish, ibodatxonalarda hurmatli oʻrinda va ziyofatlarda toʻrda oʻtirishni yaxshi koʻradigan ulamolardan ehtiyot boʻlinglar!
39.Ular beva ayollarning uy-joylarini shilib, xoʻja koʻrsinga uzoq duo oʻqiydilar. Mana shular ogʻirroq jazoga duchor boʻladilar.
40.Iso ma’bad xazinasi qarshisida oʻtirib, xalqning sadaqa qutisiga qanday pul solayotganiga qarab turar edi. Bir toʻda boylar anchagina pul tashladilar.
41.Bir kambagʻal beva ayol ham kelib, ikki chaqa tashladi.
42.Shunda Iso shogirdlarini yoniga chaqirib dedi:     – Sizlarga chinini aytayin, bu kambagʻal beva ayol qutiga pul tashlaganlarning hammasidan ham koʻproq tashladi.
43.Chunki boshqalarning barchasi oʻzlarining ortiqcha pullaridan tashladilar. Ammo bu ayol oʻzining tirikchilik tashvishlariga qaramasdan, bor-yoʻgʻini tashladi.

Mark XIII
1.Iso ma’baddan chiqib ketayotganda, shogirdlaridan biri:     – Ustoz, qara, naqadar chiroyli toshlar, naqadar hashamatli binolar! – dedi.
2.Iso unga javob berib:     – Bu hashamatli binolarni koʻryapsanmi? Bu yerda biror-bir gʻisht butun qolmaydi, hammasi vayron boʻladi, – dedi.
3.Iso Zaytun togʻida, ma’badning roʻparasida oʻtirgan vaqtda Butrus, Yoqub, Yuhanno va Idris Undan alohida soʻradilar:
4.– Bizga ayt-chi, bu aytganlaring qachon yuz beradi? Bularning amalga oshishini koʻrsatadigan belgi qanday boʻladi?
5.Iso shogirdlariga qarab soʻz boshladi:     “Hech kim sizlarni yoʻldan ozdirmasligi uchun ehtiyot boʻlinglar!
6.Chunki koʻp kishilar Mening nomim bilan kelib: “Men U boʻlaman”, – deb koʻplarni yoʻldan ozdiradilar.
7.Siz yiroq-yaqindan urush xabarlarini eshitganda, choʻchimanglar. Garchi bular sodir boʻlishi kerak boʻlsa-da, bu hali soʻnggi nihoya emas.
8.Xalq xalqqa qarshi, podshohlik podshohlikka qarshi koʻtariladi. Ayrim joylarda zilzilalar, qahatchiliklar, qoʻzgʻolonlar boʻladi. Bu hodisalar esa bamisli toʻlgʻoqning boshidir.
9.Sizlar esa oʻzingizga ehtiyot boʻlinglar. Chunki sizlarni adliyaga topshirib, ibodatxonalarda uradilar. Men tufayli sizlarni hokimlar va podshohlar huzurida turgʻizib qoʻyadilar, sizlar esa Mening guvohlarim boʻlasizlar.
10.Chunki avvalo barcha xalqlarga Injil Xushxabari targʻib qilinishi lozim.
11.Sizlarni topshirish uchun olib borayotganlarida, nima aytamiz, deb oldindan oʻylamanglar, qaygʻurmanglar. Oʻsha soatda nima nasib etsa, uni aytinglar. Chunki oʻshanda sizlar emas, balki Muqaddas Ruh gapiradi.
12.Aka ukasini, ota bolasini oʻlimga topshiradi. Bolalar oʻz ota-onalariga qarshi chiqib, ularni oʻldiradilar.
13.Mening nomim tufayli hamma sizlardan nafratlanadi. Lekin oxirigacha chidagan qutuladi”.
14.“Doniel paygʻambar karomat qilib aytgan “dahshatli razolat” nomunosib joyda turganini koʻrganingizda (oʻqigan oʻzi tushunsin!) Yahudiyada boʻlganlar togʻlarga qochishsin.
15.Tomning ustida boʻlganlar pastga tushib uyidan biron narsa olib kelish uchun uyiga kirishmasin.
16.Dalada boʻlganlar choponini olgani orqasiga qaytishmasin.
17.U kunlarda homilador va emizikli ayollarning holiga voy!
18.Qochishingiz qishga toʻgʻri kelmasligi uchun ibodat qilinglar.
19.Chunki oʻsha kunlarda shunday musibat boʻladiki, Xudo dunyoni yaratganidan to hozirgacha bunday boʻlmagan va qaytib sodir boʻlmaydi.
20.Agar Rabbimiz oʻsha kunlarni qisqartirmaganda edi, hech bir jonzod omon qololmas edi. Lekin U tanlagan kishilar uchungina oʻsha kunlarni qisqartiradi.
21.Agar oʻshanda kimdir sizlarga: “Masih mana bu yerda”, yoki: “Mana u yerda”, – deb aytsa, ishonmanglar.
22.Chunki soxta masihlar va soxta paygʻambarlar paydo boʻlib, iloji boʻlsa, tanlanganlarni ham yoʻldan ozdirish uchun gʻaroyibotlar va moʻjizalar koʻrsatadilar.
23.Sizlar esa ehtiyot boʻlinglar. Mana, Men hammasini sizlarga oldindan aytib qoʻydim.
24.Ammo oʻsha kunlarda, oʻsha musibatdan keyin quyosh tutilib, oy xiralanadi.
25.Yulduzlar osmondan tushib, samoviy kuchlar larzaga keladi.
26.U vaqt Inson Oʻgʻli bulutlar ichida, buyuk qudrat va shon-shuhrat bilan kelayotganini koʻradilar.
27.Oʻshanda U farishtalarini yuborib, osmonning bir burchidan boshqa burchigacha, yerning toʻrt tomonidan Oʻzining tanlagan kishilarini toʻplab oladi”.
28.“Anjir daraxtidan ibrat olinglar: uning shoxlari koʻkarib barglar chiqarayotganda, yoz yaqinlashganini bilasizlar.
29.Shunga oʻxshab, bu ishlarning sodir boʻlayotganini koʻrganda bilinglarki, U yaqindir, boʻsagʻada turibdi.
30.Sizlarga chinini aytayin: bu nasl oʻtmasdanoq, bularning hammasi sodir boʻladi.
31.Yeru osmon bitar, lekin Mening soʻzlarim bitmas.
32.Oʻsha kun yoki soat haqida birgina Otamdan boshqa hech kim bilmaydi; Oʻgʻil ham, osmondagi farishtalar ham bilmaydilar.
33.Koʻz-quloq boʻlib turinglar, hushyor boʻlib ibodat qilinglar; chunki oʻsha vaqt-soat qachon kelishini bilmaysizlar.
34.Bu xuddi safarga joʻnagan uy egasiga oʻxshaydi. U oʻz uy-roʻzgʻorini xizmatkorlariga topshirib, har biriga biron vazifa berib, darvozabonga esa hushyor boʻlib turishni buyurib, joʻnab ketibdi.
35.Xuddi shunday, sizlar ham hushyor boʻlib turinglar. Chunki uy Egasi qachon kelishini – kechqurunmi, yarim tundami, xoʻrozlar qichqirgandami, yoki ertalabmi – bilmaysizlar.
36.Mabodo U nogahon kelib, sizlarni gʻaflat uyqusida koʻrmasin!
37.Sizlarga nima aytayotgan boʻlsam, hammaga aytganimdir: hushyor boʻlib turinglar!”

Mark XIV
1.Yahudiylar xamirturushsiz non yeydigan Fisih bayramiga ikki kun qolgan edi. Oliy ruhoniylar va ulamolar Isoni hiyla bilan tutib, oʻldirish uchun fursat poylab turgan edilar.
2.Ular:     – Bu ish faqat bayram kunlarida boʻlmasligi kerak, yana xalq gʻalayon qilmasin, – deyishdi.
3.Iso Baytaniya qishlogʻida moxov Simunning uyida mehmon boʻlib oʻtirgan edi, bir ayol ganchdan yasalgan idishda sof, qimmatbaho sunbul moyi olib keldi. Idishni sindirib, moyni Isoning boshiga quydi.
4.Ba’zilar bundan gʻazablanib, bir-biriga:     – Bu moyni bunday isrof etishning nima keragi bor edi?
5.Mana, bu moyni uch yuz kumush tangadan ham koʻproqqa sotib kambagʻallarga taqsimlab berish mumkin edi-ku! – deb ayolni qattiq koyishdi.
6.– Qoʻyinglar uni! – dedi Iso. – Nega ayolni xijolatda qoldiryapsizlar? U Men uchun ezgu ish qildi.
7.Kambagʻallar har doim sizlar bilan birga boʻladilar. Istagan vaqtingizda ularga ezgulik qila olasizlar. Lekin Men doim sizlar bilan birga boʻlmayman.
8.Ayol qoʻlida borini berdi. U Mening tanamga xushboʻy moy surtib, hozirdan dafnga tayyorladi.
9.Sizlarga chinini aytayin: Injil Xushxabari dunyoning qaysi yerida targʻib qilinsa, bu ayol ham eslanib, uning qilgan ishi yodga olinadi.
10.Shunda oʻn ikki shogirddan biri boʻlgan Ishqariyot Yahudo chiqib, Isoni tutib berish uchun oliy ruhoniylarning oldiga bordi.
11.Ular buni eshitib, sevindilar va Yahudoga pul berishga ahd qildilar. U esa Isoga xiyonat qilish uchun qulay payt izlay boshladi.
12.Yahudiylar xamirturushsiz non yeydigan Fisih bayramining birinchi kunida qurbon qoʻzisini soʻyish kerak edi. Bu kunda shogirdlar Isoga:     – Fisih bayram taomini qayerda yemoqchisan? Biz borib tayyorgarchilik qilaylik, – deyishdi.
13.Iso shogirdlaridan ikkitasini yuborayotib, ularga dedi:     – Shaharga boringlar, sizlarga koʻzada suv koʻtarib ketayotgan odam uchraydi; uning orqasidan boringlar.
14.U kiradigan uyning egasiga: “Ustozimiz: Shogirdlarim bilan Fisih bayram taomini yeydigan xona qayerda, deb soʻrayapti”, deb aytinglar.
15.U kishi sizlarga shinam, tayyorlab qoʻyilgan katta boloxonani koʻrsatadi. U yerda biz uchun hozirlik koʻringlar.
16.Shogirdlar joʻnashdi. Shaharga kirganlarida, xuddi Isoning aytganini topdilar va Fisih bayram taomini tayyorladilar.
17.Oqshom boʻlgach, Iso oʻn ikki shogirdi bilan birga u yerga keldi.
18.Ular yeb oʻtirganlarida Iso:     – Sizlarga chinini aytayin, Men bilan taom yeyayotgan sizlardan bir kishi Meni tutib beradi, – dedi.
19.Shogirdlar xafa boʻlib, birin-ketin:     – Oʻsha men emasmi? – deb Undan soʻray boshladilar. [Va shogirdlardan biri yana:     – Oʻsha men emasmi? – dedi.]
20.Iso ularga javoban dedi:     – Oʻn ikki shogirdimdan biri-da, kim Men bilan birga kosaga non ivitib yesa, oʻshadir.
21.Toʻgʻri, Inson Oʻgʻlining taqdiri oyatda yozilganiday ketyapti. Lekin Inson Oʻgʻlini tutib beradigan oʻsha odamning holiga voy! U odamning tugʻilmagani oʻzi uchun yaxshiroq boʻlar edi.
22.Ular ovqatlanayotganda, Iso nonni oldi, duo oʻqib sindirdi va shogirdlariga berib:     – Olinglar, yenglar, bu Mening tanamdir, – dedi.
23.Kosani ham oldi va shukrona duosini oʻqib ularga uzatdi. Hammalari undan ichdilar.
24.Iso ularga dedi:     – Bu koʻplar uchun toʻkiladigan, Yangi Ahdni kuchga kiritadigan Mening qonimdir.
25.Sizlarga chinini aytayin: Xudoning Shohligida Men yangi sharob ichadigan kungacha uzum ne’matini boshqa ichmayman.
26.Soʻng ular kuylab, Zaytun togʻi tomon ketdilar.
27.Iso shogirdlariga dedi:     – Bu tunda hammangiz Mendan yuz oʻgirasizlar. Chunki  Tavrotda shunday yozilgan:     “Men choʻponni jarohatlayman,     Qoʻylar oʻzi tarqab ketadi”.
28.Biroq Men oʻlib tirilganimdan keyin, sizlarni Jalilada kutaman.
29.Butrus Isoga:     – Agar hamma Sendan yuz oʻgirsa ham, men oʻgirmayman! – dedi.
30.Iso unga:     – Senga rostini aytsam, bugun, shu kechasiyoq, xoʻroz ikki marta qichqirmasdanoq, sen Mendan uch marta tonasan, – dedi.
31.Lekin Butrus yana ta’kid bilan oʻzinikini tasdiqlab:     – Men Sen bilan birga oʻlishim kerak boʻlsa ham, Sendan aslo tonmayman, – dedi. Boshqa hamma shogirdlar ham shunday deyishdi.
32.Soʻngra Getsemaniya degan bir joyga keldilar. Iso shogirdlariga:     – Men ibodat qilgunimcha, sizlar bu yerda oʻtirib turinglar, – dedi.
33.Butrus, Yoqub va Yuhannoni Oʻzi bilan birga olgan Iso vahimaga tushdi va qattiq qaygʻura boshladi.
34.Shogirdlariga:     – Mening jonim oʻlim oldidaligini sezib, juda qiynalmoqda. Shu yerda qolinglar-da, sergak turinglar, – dedi.
35.Bir oz nari ketib yerga yiqildi, agar iloji boʻlsa, bu soatning alami meni chetlab oʻtsin, deb ibodat qildi.
36.– Ey aziz Otam! – dedi. – Sen hamma narsaga qodirsan, bu  zaqqum kosani Mening yonimdan oʻtkazib yuborgin. Lekin Mening istaganim emas, Sening istaganing boʻlsin.
37.Shogirdlari oldiga qaytib kelgach, ularni uxlab yotgan holda koʻrdi. Butrusga dedi:     – Simun! Uxlayapsanmi? Bir soatgina ham uygʻoq oʻtira olmadingmi?
38.Vasvasaga tushmaslik uchun hushyor boʻlib, ibodat qilib turinglar. Ruh tetik, tana esa zaifdir.
39.Iso yana borib, oʻsha soʻzlarni aytib ibodat qildi.
40.U qaytib kelib, shogirdlarini yana uxlab yotgan holda koʻrdi. Ularning koʻzlarini gʻaflat bosgan edi. Unga nima deb javob berishlarini bilmas edilar.
41.Uchinchi marta borib kelib, Iso shogirdlariga dedi:     – Sizlar hali ham beparvo uxlab, rohatlanib yotibsizlarmi? Bas endi, mana vaqt-soati keldi, Inson Oʻgʻli gunohkorlar qoʻliga tutib berilyapti.
42.Turinglar, ketaylik! Mana, Menga xiyonat qiluvchi yaqinlashib qoldi.
43.Iso hali gapirib turganda, oʻn ikki shogirdidan biri Yahudo qoʻqqisdan kelib qoldi. Uning yonida oliy ruhoniylar, ulamolar va oqsoqollar tomonidan yuborilgan, qilich va tayoq ushlagan olomon bor edi.
44.Xoin Yahudo: “Men kimni oʻpsam, u Oʻsha Kishidir. Uni ushlanglar va ehtiyot qilib olib ketinglar”, – deb ular bilan til biriktirgan edi.
45.Yahudo keliboq, Isoga yaqinlashdi-da:     – Ustoz! Ustoz! – deb Uni oʻpdi.
46.Shu onda odamlar Isoga dast solib, Uni ushlab olishdi.
47.Isoning yonida turganlardan biri qilichini qinidan sugʻurdi-da, oliy ruhoniy qaroliga bir urib qulogʻini kesib tashladi.
48.Iso ularga dedi:     – Sizlar Meni qoʻlga olish uchun qaroqchiga qarshi chiqqandek qilichu tayoqlar bilan qurollanib kelibsizlar.
49.Men esa har kuni ma’badda sizning orangizda edim, ta’lim berardim, sizlar-chi, Meni qoʻlga olmadingizlar. Ammo zotan oyatlar bajo kelishi lozim.
50.Oʻshanda hamma shogirdlari Isoni tashlab, qochib ketishdi.
51.Yalangʻoch tanasini choyshabga oʻragan bir yigit ham Isoga ergashib borayotgan edi. Askarlar uni ushlab olganda,
52.u choyshabni tashlab, ulardan yalangʻoch holda qochib qutuldi.
53.Isoni bosh oliy ruhoniyning oldiga olib keldilar. Uning yoniga hamma oliy ruhoniylar, oqsoqollar va ulamolar yigʻildilar.
54.Butrus esa Isoga uzoqdan, to oliy ruhoniyning hovlisi ichigacha ergashib kelgandi. Xizmatkorlar bilan birga olov yonida oʻtirib, isindi.
55.Oliy ruhoniylar va Oliy Kengashning barcha a’zosi Isoga oʻlim jazosi berish uchun Unga qarshi guvoh izlar edilar, lekin topolmas edilar.
56.Koʻp odamlar Unga qarshi soxta guvohlik berayotgan boʻlsalar-da, ammo bergan guvohliklari bir-biriga mos kelmas edi.
57.Soxta guvohlardan ba’zilari soʻzga chiqib shunday der edilar:
58.– U: “Inson qoʻli bilan qurilgan bu ma’badni Men buzib tashlayman-u, uch kunda inson qoʻllarisiz, boshqa bir ma’badni tiklayman”, – deganini eshitgan edik.
59.Lekin bu xususda ham guvohlarning bergan ma’lumotlari bir-biriga zid edi.
60.Bundan keyin bosh oliy ruhoniy oʻrtaga chiqib Isodan soʻradi:     – Sen nega hech javob qaytarmaysan? Ularning Senga qoʻygan ayblariga nima deysan?
61.Iso esa indamadi, hech javob qaytarmadi. Bosh oliy ruhoniy yana Undan soʻradi:     – Muborak Xudoning Oʻgʻli – Masih Senmisan?
62.Iso:     – Men Oʻshaman va siz Inson Oʻgʻlini qodir Tangrining oʻng tomonida oʻtirib, osmon bulutlari bilan kelayotganini koʻrasizlar, – dedi.
63.Shundan keyin bosh oliy ruhoniy oʻz kiyimlarini yirtib:     – Bizlarga yana guvohlarning nima keragi bor?
64.Kufr ketganini oʻzlaringiz eshitdingizlar. Bunga nima deysizlar? – dedi.     Hammalari Uni oʻlimga loyiq deb topishdi.
65.Ba’zilar Unga tupura boshlashdi. Uning yuz-koʻzini bogʻlab, mushtlaganlaricha:     – Paygʻambarligingni koʻrsat-chi! – deyishardi. Xizmatkorlar ham Uni shapaloqlashardi.
66.Butrus pastdagi hovlida ekan, oliy ruhoniyning xizmatkor ayollaridan biri kelib qoldi.
67.Isinib turgan Butrusni koʻrib, unga tikilib qaradi-da:     – Sen ham nosiralik Iso bilan birga eding-ku! – dedi.
68.Lekin Butrus inkor etdi:     – Sen nima deyapsan oʻzi, tushunmayapman, anglamayapman, – dedi-yu, boshqa yoqqa, tashqi hovliga chiqib ketdi. Shu payt xoʻroz qichqirdi.
69.Xizmatkor ayol uni yana uchratib, u yerda turganlarga:     – Bu ulardan biri-ku! – deb soʻzlay boshladi.
70.Butrus yana inkor etdi.     Bir ozdan keyin u yerda turganlar yana Butrusga gapira boshlashdi:     – Haqiqatan sen ulardan birisan, jalilaliksan, [lahjang juda oʻxshaydi].
71.– Sizlar aytayotgan bu Odamni men tanimayman! – deb Butrus la’nat oʻqib, qasam icha boshladi.
72.Naq shu payt xoʻroz ikkinchi marta qichqirdi. Isoning: “Xoʻroz ikki marta qichqirmasdanoq, sen Mendan uch marta tonasan”, – degan soʻzi Butrusning esiga tushib, yigʻlay boshladi.

Mark XV
1.Tong otar-otmas, oliy ruhoniylar, oqsoqollar va ulamolar hamda Oliy Kengashning qolgan a’zolari maslahatlashib olishdi va Isoni bogʻlatib, Pilatga olib borib topshirishdi.
2.Pilat Isodan:     – Sen yahudiylarning Podshosimisan? – deb soʻradi.     – Oʻzing aytding, – deb javob berdi Iso.
3.Oliy ruhoniylar Uni koʻp masalada ayblayotgan edilar.
4.Pilat yana Unga:     – Sen hech narsaga javob bermaysanmi? Koʻryapsan-ku, Senga qarshi ayblar juda koʻp! – dedi.
5.Lekin Iso boshqa hech javob bermadi. Pilat bunga hayron qoldi.
6.Har bayramda Pilat xalqning iltimosiga binoan bir mahbusni ozod qilar edi.
7.Oʻshanda isyon vaqtida qotillik qilgan Barabba ismli bir kishi oʻz sheriklari bilan qamoqda edi.
8.Xalq yangitdan qiy-chuvlashib, Pilatdan har doim qilib kelgan ishni ular uchun ado etishni soʻray boshladi.
9.Oliy ruhoniylar Isoni koʻrolmaganlaridan tutib berganliklarini bilgan Pilat:     – Yahudiylarning Podshosini oldingizga chiqarib yuborishimni istaysizlarmi? – deb soʻradi.
10.Oliy ruhoniylar esa, buning oʻrniga yaxshisi Barabbani ozod qilishini talab qilinglar, deb xalqni qoʻzgʻab qoʻyishdi.
11.Pilat yana ularga xitob qildi:     – Unday boʻlsa, sizlar yahudiylarning Podshosi deb atagan Kishini nima qilishimni istaysizlar?
12.– Uni xochga mixlab qoʻy! – deb qaytadan shovqin-suron koʻtarishdi.
13.Pilat soʻradi:     – U nima yomonlik qilibdi?     – Uni xochga mixlab qoʻy! – deb yana kuchliroq baqirishdi.
14.Shundan keyin Pilat xalqni mamnun qilay, deb ularning oldiga Barabbani chiqarib yubordi. Isoni esa rosa savalatgandan soʻng xochga mixlash uchun  askarlarga topshirdi.
15.Askarlar Isoni hukumat saroyidagi mahkama binosiga olib borib, butun boʻlinmani Uning boshiga toʻplashdi.
16.Unga shohona toʻn kiydirishdi va tikanlardan toj oʻrib boshiga qoʻyishdi.
17.– Yashavor, ey yahudiylarning Podshosi! – deb Uni qutlay boshlashdi.
18.Qamish bilan Uning boshiga urib, yuziga tupurishdi. Uning oldida tiz choʻkib, ta’zim qilishdi.
19.Uni shunday masxara qilganlaridan keyin, Undan shohona toʻnni yechib olib, Oʻzining kiyimlarini kiydirishdi va Uni xochga mixlash uchun olib ketishdi.
20.Iskandar va Rufning otasi, kirineyalik Simun ismli bir kishi daladan kelib oʻtib ketayotgan edi. Bu kishini Isoning xochini koʻtarib borishga majbur qilishdi.
21.Nihoyat Isoni “Boshsuyagi” ma’nosini beruvchi Goʻlgota degan joyga olib kelishdi.
22.Unga mirra aralashtirilgan sharob berishdi, lekin U ichmadi.
23.Bundan soʻng Isoni xochga mixlab qoʻyishdi. Uning kiyimlarini esa oʻzaro boʻlishib, kim nima oladi, deb qur’a tashlashdi.
24.Uni xochga mixlaganlarida soat toʻqqiz edi.
25.Boshi ustida “Yahudiylarning Podshohi” deb Uning aybini koʻrsatadigan yozuv bor edi.
26.Iso bilan birga ikki qaroqchini ham – birini Uning oʻng tomoniga, ikkinchisini esa chap tomoniga xochga mixlab qoʻydilar.
27.[Shunday qilib, “U jinoyatchilar qatorida turdi”, degan oyat bajo boʻldi.]
28.Oʻtib ketayotganlar boshlarini chayqagancha Isoni haqoratlashardi:     – Hey ma’badni buzib uch kun ichida tiklaydigan!
29.Oʻzingni Oʻzing qutqarib, xochdan tushib koʻr-chi!
30.Oliy ruhoniylar va ulamolar ham ularga qoʻshilib, Isoni masxaralay ketishdi. Ular bir-biriga:     – Boshqalarni qutqardi, Oʻzini esa qutqara olmaydi!
31.Isroilning Podshosi Masih endilikda xochdan tushsin, toki biz koʻrib Unga ishonaylik! – deyishardi.     Iso bilan birga xochga mixlanganlar ham Uni soʻkar edilar.
32.Tush chogʻi butun yerni qorongʻilik qoplab, soat uchgacha davom etdi.
33.Soat uchda Iso baland ovoz bilan:     – Elohi, Elohi, lamo shavaqtani? – deb faryod qildi. Bu soʻzning tarjimasi: “Tangrim, Tangrim, nega Meni tashlab qoʻyding?” – demakdir.
34.U yerda turgan ba’zilar buni eshitib:     – Qarang, U Ilyos paygʻambarni chaqiryapti-ku, – deyishdi.
35.Shunda birov yugurib borib, shimgichni sirkaga botirib, qamishning uchiga ilib qoʻydi-da, Isoga ichirmoqchi boʻldi. U:     – Toʻxtanglar, koʻraylik-chi, Ilyos kelib xochdan tushirarmikan, – dedi.
36.Ammo Iso qattiq faryod qildiyu jon berdi.
37.Ma’baddagi parda yuqoridan pastgacha yirtilib, ikkiga boʻlinib ketdi.
38.Isoning qarshisida turgan yuzboshi Uning shunday qattiq faryod qilib jon berganini koʻrib:     – Haqiqatan ham bu Odam Xudoning Oʻgʻli ekan! – dedi.
39.U yerda uzoqdan qarab turgan ayollar bor edi. Ular orasida magdalalik Maryam, kichik Yoqub bilan Yusufning onasi Maryam hamda Salomiya bor edilar.
40.Iso Jalilada ekanligida, ular Unga xizmat qilib ergashib kelgan edilar. U yerda Iso bilan birga Quddusga kelgan boshqa koʻp ayollar ham bor edi.
41.Juma kuni kech kirishiga sal qolgan, dam olish kuniga tayyorgarlik qilish vaqti tugayotgan edi.
42.Shunda Oliy Kengashning taniqli a’zosi, Xudo Shohligiga koʻz tikib yurgan arimateyalik Yusuf jur’at etib, Pilatning huzuriga bordi va Isoning jasadini soʻradi.
43.Pilat Uning darrov oʻlganiga hayron boʻldi. Yuzboshini chaqirib:     – Uning oʻlganiga koʻp boʻldimi? – deb soʻradi.
44.Yuzboshidan bilib olgach, jasadni Yusufga berdi.
45.Yusuf kafan sotib oldi. Isoni xochdan tushirib olib, kafanga oʻradi va qoyada oʻyilgan qabrga qoʻydi. Keyin qabrning ogʻziga bir toshni yumalatib keltirib, qoʻyib ketdi.
46.Magdalalik Maryam bilan Yusufning onasi Maryam esa Isoning qayerga koʻmilganini koʻrdilar.

Mark XVI
1.Shanba kungi dam olish vaqti tugagach, magdalalik Maryam, Yoqubning onasi Maryam va Salomiya borib Isoga surtish uchun atirlar sotib oldilar.
2.Yakshanba kuni juda barvaqt turib, tong otarda qabrga bordilar.
3.Ular bir-biriga:     – Qabr ogʻzidagi toshni biz uchun kim agʻdarib beradi? – deyishdi.
4.Boshlarini koʻtarib qarashsaki, tosh allaqachon agʻdarilgan ekan; u juda ham katta edi.
5.Qabr ichiga kirib, oʻng tomonda oʻtirgan oq kiyimli bir yigitni koʻrdilaru, choʻchidilar.
6.Yigit ularga:     – Qoʻrqmanglar! – dedi. – Sizlar xochga mixlangan nosiralik Isoni izlamoqdasizlar. U tirildi, U bu yerda yoʻq. Mana Uning qoʻyilgan joyi!
7.Endi sizlar borib Uning shogirdlariga, ayniqsa Butrusga: “U sizlarni Jalilada kutyapti; sizlarga aytganidek, Uni oʻsha yerda koʻrasizlar”, – deb aytinglar.
8.Ayollar qabrdan chiqib, yugurib qochib ketdilar. Ularni qaltiroq va dahshat bosgan edi. Qoʻrqqanlaridan hech kimga biron narsa aytmadilar.
9.Yakshanba kuni erta saharda tirilgan Iso birinchi boʻlib yetti jindan qutqargan magdalalik Maryamga koʻrindi.
10.Maryam borib, ilgari Iso bilan birga boʻlgan, endi esa motam tutib yigʻlayotgan kishilarga xabar yetkazdi.
11.Biroq ular Isoning tirik ekanligini va Maryam Uni koʻrganligini eshitsalar ham, ishonmadilar.
12.Shundan keyin Iso yoʻlda bir qishloq tomon ketayotgan ikkita shogirdiga boshqacharoq qiyofada koʻrindi.
13.Ular esa qaytib kelib, boshqalarga xabar yetkazishdi, lekin ularga ham ishonmadilar.
14.Nihoyat, Iso Oʻzining yeb-ichib oʻtirgan oʻn bir shogirdiga zohir boʻldi. Uni tirilgan holda koʻrgan odamlarga ishonmay, imonsiz qolganlari, diydasini qotirgani uchun ularga ta’na qildi.
15.Iso shogirdlariga dedi: “Butun jahon boʻylab yuringlar va hamma tirik jonga Injil Xushxabarini targʻib qilinglar.
16.Kim ishonib, suvda imon keltirsa, najot topadi. Ishonmagan esa mahkum boʻladi.
17.Quyidagi alomatlar imonlilarga hamroh boʻladi: Mening nomim bilan jinlarni quvib chiqaradilar. Yangi tillarda soʻzlaydilar.
18.Qoʻllariga ilon olib koʻtarsalar yoki halokatli biron narsa ichsalar ham, ularga zarar yetmaydi. Bemorlarga qoʻllarini qoʻyganda, ular sogʻayib ketadilar”.
19.Rabbimiz Iso shogirdlariga ushbularni tayinlab boʻlgach, osmonga koʻtarildi va Xudoning oʻng tomoniga oʻtirdi.
20.Shogirdlar esa ketib, hamma yoqda voizlik qilib yurdilar. Rabbimiz ularga koʻmaklashar va paydo qilgan moʻjizalar orqali Oʻz kalomini tasdiqlar edi.     Omin.

Luke I
1.Oramizda avj olgan voqealarni hikoya qilishga kirishgan koʻplarning tashabbuslari ma’lumdir.
2.Bu boʻlib oʻtgan hodisotlarni boshdanoq oʻz koʻzlari ila koʻrib, bizga naql qilgan kishilar Ilohiy Kalomning shohidu xizmatkorlari boʻlmishlar.
3.Shunday qilib, men ham boshidan hammasini sinchiklab tekshirganimdan keyin, ey muhtaram Teofil, bu voqealarning tafsilotini tartib ila sizga yozib berishni munosib koʻrdim,
4.toki siz berilgan ma’lumotlarning juda asosli ekanini bilingiz.
5.Yahudiya yurtida Hirod hokimlik qilayotgan davrda ruhoniylarning Abiyo ajdodidan Zakariyo ismli bir ruhoniy bor edi. Uning xotini esa Horun avlodidan boʻlib, oti Elisabet edi.
6.Bularning ikkovi ham solih va xudojoʻy kishilar boʻlib, Xudovandning butun amru farmonlariga bekami-koʻst rioya qilib yurishar edi.
7.Lekin Elisabet pushtsiz boʻlganidan, ularning farzandi yoʻq edi; buning ustiga ikkovi ham qartayib qolgan edilar.
8.Xizmat navbati oʻz avlodiga qolgan bir kunda Zakariyo Xudo huzurida ruhoniylik xizmatini oʻtab turgan edi.
9.Ruhoniylar odati boʻyicha, Xudovand ma’badiga kirib xushboʻy tutatqilar tutatish qur’asi unga nasib etgan edi.
10.Tutatqi tutatish vaqtida katta jamoat tashqarida ibodat qilayotgan edi.
11.Shu payt Xudovandning bir farishtasi tutatqi tutatiladigan qurbongohning oʻng yogʻida paydo boʻlib, Zakariyoga zohir boʻldi.
12.Zakariyo uni koʻrib, esankiradi-yu vahimaga tushdi.
13.Farishta unga dedi:     – Zakariyo, qoʻrqma, chunki sening iltijolaring ijobat boʻldi. Xotining Elisabet senga bir oʻgʻil tugʻib beradi va uning ismini Yahyo qoʻyasan.
14.U senga shodlik va baxt-saodat keltiradi, uning tugʻilganidan koʻplar quvonadi.
15.U Xudovand nazarida ulugʻ kishi boʻladi, mayu sharobni sira ichmaydi. Onasi qornidan u Muqaddas Ruhga toʻlib tushadi.
16.Isroil farzandlaridan koʻplarini u oʻzlarining Egasi – Xudovandga qaytarib qoʻyadi.
17.U Ilyos paygʻambarning ruhi va qudrati ila Rabbimiz oldida yurib keladi. Otalar dilini farzandlariga qaytarib, osiy bandalarning fikrini solihlar tomon moyil qilib, hozirlanmish bir xalqni Rabbimizga taqdim etadi.
18.Zakariyo farishtaga:     – Men bunga qanday amin boʻlaman? Mana, oʻzim qarib qoldimu, xotinim yoshi ham oʻtib qoldi, – dedi.
19.Farishta unga javob berdi:     – Men Xudo oldida turgan Jabroilman, senga bu gaplar toʻgʻrisida xushxabar yetkazish uchun yuborilganman.
20.Oʻz vaqtida bajo boʻlajak soʻzlarimga ishonmaganing uchun, mana endi tildan qolasan. Bu ishlar amalga oshadigan kungacha gapirolmaysan, – dedi.
21.Shu orada Zakariyoni kutib turgan xalq uning ma’badda imillab qolganiga hayron boʻldi.
22.Zakariyo xalq oldiga chiqqach, soʻzlamoqqa tili aylanmadi. Xalq uning ma’badda vahiy koʻrganligini tushundi. Zakariyo gung boʻlib qolgani uchun, ular bilan imo-ishora orqali muloqot etdi.
23.Diniy xizmat muddati tugagach, Zakariyo uyiga qaytib bordi.
24.Oradan kunlar oʻtib, uning xotini Elisabet homilador boʻldi. U besh oy yashirinib yurdi.
25.“Bu menga Rabbimning nazarlari tushgan shu kunlarda boʻldi, – derdi u. – U menga e’tibor berib, el ichida yuzi qoralikdan qutqardi”.
26.Elisabetning homiladorligiga olti oy boʻlgach, Xudo farishta Jabroilni Jalilaning Nosira degan shahriga,
27.Dovud avlodidan Yusuf ismli yigitga unashtirilgan bir qizga yubordi. Qizning oti Maryam edi.
28.Farishta uning oldiga kirib:     – Salom, ey Xudo yorlaqagan! Xudovand sen bilan. Ayollar ichra muboraksan, – dedi.
29.Maryam esa farishtani koʻrib, uning soʻzlaridan sarosimaga tushdi. “Bu qanaqa salomlashish boʻldi?” – deya koʻnglidan oʻtkazdi.
30.Farishta unga dedi:     – Maryam, qoʻrqma, sen Xudodan inoyat topding.
31.Mana, sen homilador boʻlib, oʻgʻil tugʻajaksan va Uning ismini Iso qoʻyursan.
32.U ulugʻ boʻlgay, Xudoyi Taoloning Oʻgʻli deb nom olgay. Xudoyi Taolo Unga otasi Dovudning taxtini bergay.
33.U Yoqub xonadoni uzra abadiy podshohlik qilur va bu podshohlikning cheki boʻlmagay.
34.Maryam:     – Men hali er koʻrmagan boʻlsam, bu qanday boʻladi? – deb soʻradi farishtadan.
35.Farishta javob berdi:     – Muqaddas Ruh sening ustingga tushib keladi, Xudoyi Taoloning qudrati seni qoplaydi. Shu sababli sendan tugʻilajak muqaddas bola Xudoning Oʻgʻli deyilur.
36.Mana, bepusht deb yurishgan qarindoshing Elisabet ham qariligida oʻgʻilga homilador boʻldi. Homilasi oltinchi oyda.
37.Zero Xudoning biron kalomi puchga chiqmas.
38.Shunda Maryam:     – Mana, men Xudovandning bandasiman. Menga aytganing kelsin, – dedi. Farishta esa uning yonidan gʻoyib boʻldi.
39.Maryam oʻsha kunlardayoq zudlik bilan yoʻlga tushib, togʻlik yurtga, Yahudo qabilasiga mansub bir shaharga bordi.
40.U Zakariyoning uyiga kirib Elisabet bilan salomlashdi.
41.Elisabet Maryamning salomini eshitgani zamon uning qornidagi bolasi oʻynoqlab ketdi. Elisabet Muqaddas Ruhga toʻldi-da,
42.baland ovoz bilan xitob qilib dedi:     – Sen ayollar ichra muboraksan, qorningdagi bola ham muborakdir!
43.Ne baxtki, Rabbimning onalari menga tashrif ayladilar!
44.Sening saloming qulogʻimga yetishi bilanoq qornimdagi bola quvonchdan oʻynoqlab ketdi.
45.Ey e’tiqod qilgan, baxtlisan! Chunki Xudovand senga aytganlarini amalga oshirgay.
46.Maryam shunday dedi:
47.“Jon-tanim-la Xudovandni ulugʻlayman,     Xaloskor Tangrim ila koʻnglim shod-xurram.
48.Men bandayi haqiriga U nazar soldi.     Endi meni barcha avlodlar olqagay.
49.Qodir Tangri azimkorlik koʻrsatdi menga;     Uning ismi – muqaddasdir.
50.Uning marhamatlari nasib etgay     Undan qoʻrqqan avlod-ajdodlarga.
51.Kuchini U koʻrsatdi-da qoʻldan keluvchi,     Manmanlarni oʻz xayollari-la toʻzday toʻzitdi.
52.Taxtlaridan tushirdi hukmdorlarni,     Balandga koʻtardi haqir-moʻminni.
53.Ochlarni toʻygʻizib baxt-saodatli qildi,     Quppa-quruq joʻnatdi boylikka oʻchni.
54.Ota-bobomizga bergan va’dasi boʻy-la,     Ibrohimga hamda uning zurriyotiga
55.Shafqat qilishni yodda tutib mangu,     Oʻgʻloni – Isroilga himmat ayladi”.
56.Shunday qilib, Maryam uch oycha Elisabet bilan boʻlib, oʻz uyiga qaytib keldi.
57.Elisabetning oy-kuni toʻlib, oʻgʻil tugʻdi.
58.Qoʻni-qoʻshni va qarindoshlari Xudovandning unga koʻrsatgan buyuk marhamatini eshitib, u bilan birga quvonishdi.
59.Sakkizinchi kuni bolani sunnat qilgani olib borishdi. Unga otasining ismini – Zakariyo qoʻymoqchi boʻlishdi.
60.Bunga bolaning onasi e’tiroz bildirib:     – Yoʻq, ismini Yahyo qoʻyamiz, – dedi.
61.Lekin boshqalar:     – Qarindosh-urugʻing orasida bu ism bilan atalgan hech kim yoʻq-ku, – deyishdi unga.
62.Shu payt otasiga ham imo-ishora qilib, undan bolaga qanday ism qoʻymoqchi ekanligini soʻrashdi.
63.Zakariyo bir taxtacha talab qildi va: “Uning ismi Yahyo boʻladi”, – deb yozib qoʻydi. Hamma hayron qoldi.
64.Oʻsha zahoti Zakariyoning ogʻzi ochilib, tilga kirdi. U Xudoni ulugʻlab gapira boshladi.
65.Atrofda yashovchilarning hammasini vahima bosdi. Bu haqdagi ovoza butun togʻlik Yahudiya oʻlkasiga yoyilib, ogʻizga tushib ketdi.
66.Eshitgan barchaning fikri bular bilan band boʻlib: “Ajabo, bu bola kim boʻlar ekan?” – deb yurishdi. Chunki Xudovandning qoʻli unda namoyon edi.
67.Chaqaloqning otasi Zakariyo Muqaddas Ruhga toʻlib, bashorat qilib dedi:
68.“Oʻz xalqini yoʻqlab, asoratdan qutqargan Rabbimiz     Isroilning Xudovandiga hamdu sanolar!
69.U quli Dovud xonadonidan chiqqan     Qudratli Najotkorni berdi bizga;
70.Qadimdan muqaddas paygʻambarlar orqali soʻzlaganiga muvofiq,
71.U barcha ashaddiy dushmanlarimiz qoʻlidan bizni qutqargay.
72.Ota-bobomizlarga marhamat aylab,     Ular-la qilgan muqaddas ahdini yodladi.
73.Otamiz Ibrohimga qasamyod qilganiga koʻra,     U yovlarimiz qoʻlidan bizni qutqarib,
74.Umrimiz boricha Oʻz panohida bexatar saqlab,
75.Muqaddaslik va solihlik ila     Oʻziga xizmat qilmogʻimizga iloj topajak.
76.Sen ham, ey chaqaloq,     Haq Taoloning paygʻambari deb nom olasan.     Zero sen Rabbimiz oldida yurib,     U qadam bosar yoʻlni muhayyo qilursan.
77.Uning xalqiga gunohlari afv boʻlib,     Najot topajaklarini anglatarsan.
78.Zero Xudoyimiz mehr-shafqati ila     Yuksaklikdan najot tongi yorishdi,     Ufqimizni ravshan qilib yubordi.
79.Zulmatda, oʻlim soyasida oʻtirganlarga ziyosin sochdi,     Oyoqlarimizni esa tinchlik yoʻliga burdi”.
80.Shunday qilib, bola Yahyo ulgʻayib va ruhan quvvatlanib, Isroilga koʻrinadigan kunigacha choʻl-sahrolarda boʻldi.

Luke II
1.Oʻsha kunlarda Qaysar Avgust, butun  Rim dunyosidagi aholi roʻyxatga olinsin, degan farmon chiqardi.
2.Shunday qilib, Suriyada Kviriniy hokimlik qilganda ilk bor roʻyxatga olish sodir boʻldi.
3.Har kim roʻyxatdan oʻtish uchun oʻz shahriga bordi.
4.Shuningdek, Yusuf ham Jalilaning Nosira shahridan Yahudiyaga, Dovudlar shahri Baytlahmga bordi. Chunki u Dovud nasabi va xonadonidan edi.
5.U oʻziga unashtirilgan qiz, homilador Maryam bilan birga roʻyxatdan oʻtmoqchi boʻldi.
6.Ular oʻsha yerda boʻlganlarida esa Maryamning oy-kuni toʻldi.
7.U oʻzining toʻngʻich oʻgʻlini tugʻdi. Uni yoʻrgaklab, oxurga yotqizib qoʻydi, chunki musofirxonada ularga joy yoʻq edi.
8.Oʻsha yurtda choʻponlar bor edi. Ular tunda suruvlarini poylab, dalada tunar edilar.
9.Toʻsatdan Xudovandning farishtasi ularning oldida paydo boʻldi va ilohiy nur ularning koʻzlarini qamashtirdi. Bu dahshat choʻponlarni vahimaga soldi.
10.– Qoʻrqmanglar! – dedi ularga farishta. – Men sizlarga el-xalqni cheksiz quvontirajak Xushxabarni keltirdim.
11.Bugun Dovudlar shahrida sizlar uchun Xaloskor tugʻildi. U Rabbimiz – Masihdir.
12.Mana, sizlarga Uning belgisi: yoʻrgaklangan, oxurda yotgan chaqaloqni topasizlar.
13.Birdaniga farishta yonida lak-lak samoviy qoʻshinlar boʻy koʻrsatdi. Ular Xudoga hamdu sano aytishardi:
14.“Samodagi Xudoga hurmatu izzat,     Yerdagi bandalarga tinchligu marhamat!”
15.Farishtalar ular oldidan osmonga koʻtarilgan zamon, choʻponlar oʻzaro soʻz qotdilar:     – Qani, kelinglar, Baytlahmga borib, Xudovand bizga bildirgan bu voqeani koʻraylik!
16.Ular yugura borishib, Maryam, Yusuf va oxurda yotgan chaqaloqni topdilar.
17.Koʻrishiboq, chaqaloq haqida oʻzlariga aytilgan bashoratdan soʻzladilar.
18.Hamma eshitganlar choʻponlarning gapiga juda hayron boʻlishdi.
19.Maryam esa bu soʻzlarning barini diliga tugib olib, chuqur oʻylab yurdi. Oxiri choʻponlar:
20.– Biz hamma narsani ayni aytilganidek topdik, – deb, eshitib koʻrganlari uchun Xudoga hamdu sano oʻqib, qaytdilar.
21.Oradan sakkiz kun oʻtib, chaqaloqni sunnat qilmoq lozim boʻldi. Maryam homilador boʻlishidan oldin farishta unga buyurganiday, bolaning ismini Iso qoʻydilar.
22.Musoning Qonunida bayon etilgan chilla davri tamom boʻlgach, Xudovandga bagʻishlash uchun Isoni Quddusga olib keldilar.
23.Chunki Xudovand Qonunida: “Tugʻilgan har bir toʻngʻich oʻgʻil Xudovandga bagʻishlansin”, deb bitilgan.
24.Yana Xudovand Qonunida aytilishicha, ular “ikkita musicha yoki ikkita kaptar palaponini” qurbon qilishga niyat qildilar.
25.Oʻsha vaqtda Quddusda Shim’oʻn nomli bir odam bor edi. U solih va dindor boʻlib, Isroilning tasalli topish zamonini intizor boʻlib kutar edi. Muqaddas Ruh esa unga yor edi.
26.Muqaddas Ruh unga: “Sen Xudovand yuborgan Masihni koʻrmaguningcha, oʻlmaysan”, deb ilhom bergan edi.
27.Shunday qilib, Shim’oʻn Muqaddas Ruh ta’sirida ma’badga bordi. Isoning otasiyu onasi Ilohiy Qonunda buyurilgan marosimlarni ijro qilaylik, deb chaqaloqni ichkari olib kirganlarida,
28.Shim’oʻn chaqaloqni quchogʻiga bosib, Xudoni ulugʻlab dedi:
29.“Hoy Egam, Sen aytgan soʻzingga muvofiq,     Qulingga endi tinch javob bergaysan.
30.Zeroki oʻz koʻzim-la koʻroldim
31.Barcha ellar uchun hozirlagan najoting,
32.Turli elu xalqlarga ilohiy nur sochuvchi,     Xalqing Isroilga esa sharaf keltiruvchi najoting”.
33.Isoning otasi Yusuf va onasi U haqda aytilgan bu soʻzlarga hayron boʻlishdi.
34.Shim’oʻn ularni duo qilib, Isoning onasi Maryamga dedi:     – Mana shu yotgan goʻdak Isroilda koʻplarning qulashi hamda yuksalishiga sababchi boʻladi, ilohiy sinoat deb koʻp qarshilik qoʻzgʻaydi.
35.Sening qalbingga ham bu tigʻ sanchilar, koʻplarning qalbidagi fikr-xayoli ham oshkor boʻlib qolar.
36.U yerda Osher qabilasidan Fanuilning qizi Anna ismli juda keksa bir paygʻambar ayol ham bor edi. U yosh er koʻrib, yetti yilda tul qolgan edi.
37.Sakson toʻrt yoshar beva endi ma’baddan hech ayrilmasdi, roʻza tutardi, kechayu kunduz toat-ibodat qilib, Xudo xizmatida edi.
38.Shu onda u ham yaqinlashib, Xudovandni madh etgancha Quddusning najot kuniga koʻz tikib yurganlarning hammasiga bu bola haqida soʻzlay boshladi.
39.Yusuf bilan Maryam Xudovand Qonunida buyurilgan butun udumlarni bajo keltirgandan keyin Jalilaga, oʻz shaharlari Nosiraga qaytib bordilar.
40.Bola esa oʻsib, hikmatga boy va ruhan baquvvat boʻla borgan sayin, Xudoning inoyati Unda namoyon boʻlar edi.
41.Isoning ota-onasi har yili Fisih bayramida Quddusga borar edilar.
42.Iso oʻn ikki yoshga toʻlganda, ular yana odatdagiday bayram uchun Quddusga bordilar.
43.Bayram kunlari tamom boʻlib, ular uyga qaytar ekanlar, oʻsmir Iso Quddusda qoldi. Isoning ota-onasi esa buni payqamadilar.
44.U boshqalar bilan birga kelyapti, deb oʻyladilar. Bir kunlik yoʻl yurishgach, qarindosh bilan tanishlari orasida Isoni qidira boshladilar.
45.Uni topolmay, qidira-qidira Quddusga qaytdilar.
46.Uch kundan soʻng Uni ma’baddan topdilar. U muallimlar orasida oʻtirib, ularni tinglar va ham savollar berar edi.
47.Uni tinglayotganlar bari Uning fahm-idrokiga va berayotgan javoblariga hayron edilar.
48.Ota-onasi Uni koʻrib, ajablandilar. Onasi Unga:     – Bolam, nega bizni bunday ovora qilding? Mana, otang bilan men juda qaygʻurib Seni qidirib kelyapmiz, – dedi.
49.Iso ularga:     – Meni qidirishingizning nima keragi bor edi? Yoki Otamning ishlari bilan mashgʻul boʻlishim kerakligini bilmas edingizmi? – dedi.
50.Ammo ular Uning aytgan soʻzlarini tushunmadilar.
51.Iso ular bilan birga joʻnab, Nosiraga qaytib keldi. Ularga itoatli boʻlib yurdi. Onasi esa bu gaplarning hammasini diliga tugib oldi.
52.Shunday qilib, Iso zakovatda ham, yoshda ham ulgʻayib borib, Xudo va bandalarining mehrini qozonar edi.

Luke III
1.Qaysar Tiberius saltanatining oʻn beshinchi yili edi. Yahudiyada Poʻntiy Pilat, Jalilada Hirod, Itureya bilan Traxonit viloyatlarida uning ukasi Filip, Avilina yurtida esa Lisaniy hokimlik qilar edilar.
2.Hanan va Kayafa oliy ruhoniy lavozimida edilar.     Oʻsha vaqtda sahroda yashayotgan Zakariyoning oʻgʻli Yahyoga Xudo kalomi keldi.
3.Yahyo Oʻrdun daryosi atrofidagi butun yurtlarni keza boshladi, xalqni tavba-tazarru qilishga va gunohlari kechirilishi uchun suvga choʻmib imon keltirishga chorladi.
4.Bu voqea xuddi Isha’yo paygʻambarning kitobida bitilgan oyatga toʻgʻri keladi:     “Mana, choʻlda nido yangramoqda:     Xudovand yoʻlini tayyorlangiz,     Ravon aylangiz soʻqmoqlarin! – deya.
5.Neki soy bor, toʻlajak lim-lim,     Har togʻu tosh choʻkajak bir qur.     Qingʻir-qiyshiq yoʻllar rostlanib,     Past-balandliklar tekis boʻlur,
6.Har bir bashar Xudo najotin koʻrur”.
7.Yahyo oʻz huzurida suvga choʻmib imon keltirish uchun kelayotgan xalq ommasiga xitob qildi:     – Hoy ilonlar zoti-yey! Boshingizga kelayotgan Xudo gʻazabidan qochishni sizlarga kim uqtirdi?
8.Bundan buyon tavba qilganingizga yarasha samara beringlar! Oʻzingizcha: Otamiz Ibrohim, deb oʻylab oʻtirmanglar. Men sizlarga: Xudo shu toshlardan Ibrohimga avlod tiklashga qodir, deyapman.
9.Hozirdan daraxtlar ildizida bolta yotibdi-ku. Endi yaxshi meva bermagan har bir daraxt kesilib olovga tashlanadi.
10.Xaloyiq Yahyodan soʻradi:     – Unday boʻlsa, biz nima qilishimiz kerak?
11.U javob berib dedi:     – Kimning ikkita ust-boshi boʻlsa, birini muhtojlarga bersin. Kimning oziq-ovqati boʻlsa, u ham shunday qilsin.
12.Soliqchilardan ba’zilari ham suvda imon keltirish uchun kelib, Yahyodan:     – Ustoz, biz nima qilishimiz kerak? – deb soʻrashdi.
13.Yahyo:     – Sizlarga buyurilganidan ortigʻini talab qilmanglar, – deb javob berdi.
14.Ba’zi bir askarlar ham undan:     – Xoʻsh, bizlar nima qilishimiz kerak? – deb soʻradilar. Yahyo ularga:     – Hech talonchilik qilmanglar, hech kimning haqini yemanglar, oʻz maoshingiz bilan qanoatlanib yuringlar, – dedi.
15.Xaloyiq umidvor boʻlib, Yahyo haqida: “Bu Masih emasmikin?” – deb koʻngildan oʻtkazib turar edi.
16.Yahyo esa hammaga javoban dedi:     – Men sizlarni suvgagina choʻmdirib yuribman. Lekin bundan soʻng mendan qudratli Kishi kelmoqda, men Uning choriq iplarini yechishga ham munosib emasman. U sizlarni Muqaddas Ruhga va otashga choʻmdiradi.
17.Uning panshaxasi qoʻlida tayyor turibdi, U Oʻz xirmonini shopirib tashlaydi: bugʻdoyni Oʻz omboriga toʻplab, somonni esa soʻnmas oʻtda yondirib yuboradi.
18.Yahyo yana koʻp narsalar xususida xaloyiqqa nasihat qilib, Xushxabarni bayon etar edi.
19.Viloyat hokimi Hirod ham Yahyo tarafidan fosh boʻlib qoldi. Chunki u oʻz ukasining xotini Hirodiyani olgan va boshqa bir qator yomonliklar ham qilgan edi.
20.Shunday qilib, Hirod qilgʻiliklari yetmaganday, buning ustiga Yahyoni zindonga qamatib qoʻydi.
21.Barcha xaloyiq suvga choʻmib imon keltirayotgan vaqtda, Iso ham suvga choʻmdi. U ibodat qilib turganda osmon ochilib ketdi
22.va Muqaddas Ruh jism tusini olib, kaptar shaklida Uning ustiga tushib keldi. Osmondan esa: “Sen Mening sevikli Oʻgʻlimsan, Sendan mamnunman”, – degan sado keldi.
23.Iso Oʻz xizmatini boshlagan vaqtda oʻttiz yoshlar chamasida edi. U Yusufning oʻgʻli hisoblanar edi.     Yusuf esa – Eli oʻgʻli,
24.Mattot oʻgʻli, Leviy oʻgʻli, Malkiy oʻgʻli, Yanay oʻgʻli, Yusuf oʻgʻli,
25.Mattatiyo oʻgʻli, Omoʻs oʻgʻli, Nahum oʻgʻli, Hesli oʻgʻli, Nagay oʻgʻli,
26.Mahat oʻgʻli, Mattatiyo oʻgʻli, Shim’iy oʻgʻli, Yoʻseh oʻgʻli, Yoʻdo oʻgʻli,
27.Yuhanno oʻgʻli, Rezo oʻgʻli, Zarubobil oʻgʻli, Sha’ltiel oʻgʻli, Neriy oʻgʻli,
28.Malkiy oʻgʻli, Addiy oʻgʻli, Qosam oʻgʻli, Elmodam oʻgʻli, Gʻyer oʻgʻli,
29.Yoʻshua oʻgʻli, Il’azar oʻgʻli, Yorim oʻgʻli, Mattot oʻgʻli, Leviy oʻgʻli,
30.Shim’oʻn oʻgʻli, Yahudo oʻgʻli, Yusuf oʻgʻli, Yunus oʻgʻli, Elyoqim oʻgʻli,
31.Maliyo oʻgʻli, Manno oʻgʻli, Mattato oʻgʻli, Natan oʻgʻli, Dovud oʻgʻli,
32.Ishay oʻgʻli, Obid oʻgʻli, Boʻaz oʻgʻli, Salmoʻn oʻgʻli, Nahshoʻn oʻgʻli,
33.Aminadob oʻgʻli, Rom oʻgʻli, Hasroʻn oʻgʻli, Paras oʻgʻli, Yahudo oʻgʻli,
34.Yoqub oʻgʻli, Is’hoq oʻgʻli, Ibrohim oʻgʻli, Terah oʻgʻli, Nahoʻr oʻgʻli,
35.Sarugʻ oʻgʻli, Ragʻu oʻgʻli, Falaj oʻgʻli, Haver oʻgʻli, Shalah oʻgʻli,
36.Qenan oʻgʻli, Arpaxshod oʻgʻli, Som oʻgʻli, Nuh oʻgʻli, Lamak oʻgʻli,
37.Matushaloh oʻgʻli, Hanoʻx oʻgʻli, Yored oʻgʻli, Maholalil oʻgʻli, Qenan oʻgʻli,
38.Enoʻsh oʻgʻli, Shit oʻgʻli, Odam oʻgʻli, Xudo oʻgʻli edi.

Luke IV
1.Iso Muqaddas Ruhga toʻlgan holda Oʻrdun daryosidan qaytib keldi. U Muqaddas Ruhning ta’sirida sahroda aylanib yurib,
2.qirq kun iblis tomonidan vasvasaga solindi. U bu kunlarda hech narsa yemay, oxirida och qoldi.
3.Oʻshanda iblis Isoga:     – Agar Sen Xudoning Oʻgʻli boʻlsang, bu toshga buyur, nonga aylansin! – dedi.
4.Iso bunga javoban:     –  Tavrotda: “Inson yolgʻiz non bilan emas, balki Xudoning har bir kalomi bilan yashaydi”, deb yozilgan, – dedi.
5.Soʻng Isoni baland bir toqqa olib chiqib, iblis bir lahzada olamning barcha saltanatlarini Unga koʻrsatdi.
6.Iblis Isoga dedi:     – Barcha bu oʻlkalar ustidan hokimlik qilishni hamda bularning shon-shuhratini Senga beraman; ular menga topshirilgan va men istaganimga beraman.
7.Endi Sen menga sajda qilsang bas, hammasi Seniki boʻladi.
8.Iso javob berib:     – Yoʻqol oldimdan shayton!  Tavrotda: “Egang Xudovandga sajda qil, birgina Unga itoatda boʻl”, deb yozilgan, – dedi.
9.Keyin iblis Isoni Quddusga olib bordi. Uni ma’badning tepasiga turgʻizib, shunday dedi:     – Agar Sen Xudoning Oʻgʻli boʻlsang, Oʻzingni bu yerdan pastga tashla-chi.
10.Chunki shunday bitilgani bor:     “U Oʻz farishtalariga sen haqda amr etgay,     Toki seni asrab qolsinlar.
11.Ular seni qoʻllarida koʻtarib ketar,     Oyogʻing ham toshga qoqilmagay”.
12.Iso iblisga javoban:     – Yana: “Egang Xudovandni sinama”, deb yozilgani ham bor, – dedi.
13.Iblis esa barcha vasvasalarini tamom qilgandan keyin vaqtincha Isodan uzoqlashdi.
14.Iso Muqaddas Ruh qudratida Jalilaga qaytib keldi. U haqda mamlakat boʻylab ovoza tarqaldi.
15.Yahudiylar ibodatxonalarida ta’lim bergani sari, hamma Uning duosini qildi.
16.Soʻng Iso oʻsib tarbiyalangan joyi Nosiraga bordi. Oʻz odati boʻyicha shanba kunida ibodatxonaga kirib, tilovat qilish uchun oʻrnidan turdi.
17.Unga Isha’yo paygʻambarning kitobini uzatdilar. U kitobni ochib, quyidagi oyat yozilgan joyni topdi:
18.“Xudovandning Ruhi Menga yor.     U Meni  muqaddas moy-la moyladi.     Bechoralarga mujda yetkazmoq uchun,     Dilabgorlarga shifo bermoq uchun,     Asirga: ozod boʻlgil,     Koʻrga: ochilsin koʻzing, demoq-chun,     Mazlumga erkinlikni e’lon etib,
19.Marhamat yili boʻlgay, demoq-chun,     Xudovand Meni yubordi”.
20.Keyin Iso kitobni yopib, xizmatkorga berib, oʻtirdi. Ibodatxonadagi barchaning koʻzi Unga tikildi.
21.Iso ularga soʻzlay boshladi:     – Sizlar eshitgan kalom shu bugun bajo boʻldi, – dedi.
22.Hamma Isoning aytganlarini ma’qullar edi. Uning ogʻzidan chiqqan latif soʻzlarga mahliyo boʻlishib: “Yusufning oʻgʻli emasmi Oʻzi?” – deb qoʻyar edilar.
23.Iso ularga dedi:     – Sizlar albatta: “Ey tabib, oʻzingni oʻzing davola” degan matalni esimga tushirmoqchisizlar. “Biz eshitganimizday, Kafarnahumda roʻy bergan ishlarni bu yerda, oʻz yurtingda ham qil-chi”, deb aytmoqchisizlar-da.
24.Keyin Iso davom etdi:     – Sizlarga chinini aytayin, hech qanday paygʻambar oʻz yurtida qabul qilinmaydi.
25.Masalan, Ilyos paygʻambar davrida uch yilu olti oy osmon tutilib, butun mamlakatda ogʻir ocharchilik boʻlganda, Isroilda koʻp beva ayollar bor edi.
26.Ammo Ilyos ularning birontasiga yuborilmay, faqatgina Sidoʻn diyoridagi Zorafat shahrida yashovchi bir bevaga yuborilgan edi.
27.Xuddi shu singari Elisha paygʻambarning davrida ham Isroilda koʻp moxovlar bor edi. Ammo bularning birontasi sogʻaymagan boʻlsa-da, faqatgina suriyalik Naoman sogʻayib qoldi, – dedi.
28.Yigʻilgan jamoat bularni eshitib, hammalari qattiq gʻazablanib ketishdi.
29.Oʻrinlaridan turib, Isoni shahardan tashqariga haydab chiqarishdi-da, Uni tashlab yuborish uchun oʻz shaharlari qurilgan tepaning chetiga olib borishdi.
30.Lekin Iso ularning orasidan yorib oʻtib, koʻzdan gʻoyib boʻldi.
31.Iso Jalilaning Kafarnahum shahriga kelib, shanba kunlarida xalqqa ta’lim beradigan boʻldi.
32.Xalq esa Isoning ta’limotiga hayron qoldi, chunki Uning soʻzida kuch-qudrat bor edi.
33.Shaharning ibodatxonasida jinga chalingan, yomon ruhli bir odam bor edi. U baland ovoz bilan baqirib:
34.– Qoʻysang-chi, nosiralik Iso! Bizlar bilan nima ishing bor? Sen bizni halok qilgani kelding-ku! Sening kimligingni bilaman: Sen Xudoning Azizisan! – dedi.
35.– Jim boʻl va bu odamdan chiqib ket! – dedi Iso jinga doʻq urib.     Jin esa bu odamni hammaning koʻz oʻngida yerga qulatdi-da, unga hech qanday zarar yetkazmay, chiqib ketdi.
36.Hammani vahima bosdi. Xalq oʻzaro mulohaza qilib: “Bu qanday gap ekan? U yomon ruhlarga ham kuch-qudrat va hokimlik bilan buyuradi, ular esa chiqib ketadi!” – deyishar edi.
37.Shunday qilib, Iso haqidagi shov-shuv yon-atrofga ovoza boʻldi.
38.Iso ibodatxonadan chiqib Simunning uyiga kirdi. Simunning qaynonasi ogʻir isitmada qiynalib yotgan edi. Isoga kasalni koʻrib qoʻyishni iltimos qilishdi.
39.Iso ayolning yoniga kelib, isitmani koyib qoʻydi. Isitma esa oʻsha zahoti ayolni tark etdi. U turiboq, ularga xizmat qilishga tutindi.
40.Quyosh botayotgan chogʻ, hamma turli xastaliklarga yoʻliqqan odamlarini Isoning huzuriga keltirishardi. Iso qoʻllarini har biriga tegizib ularga shifo berardi.
41.Jinlar esa: “Sen Xudoning Oʻgʻli – Masihsan!” – deb baqirganlaricha, koʻp odamlarni tark etardilar. Iso jinlarga doʻq urib, gapirishlariga monelik qilardi. Chunki ular Uning Masihligini bilardi.
42.Kunduz boʻlgach, Iso uydan chiqib xilvat joyga tortinib ketdi. Xalq esa Uni qidirib topib, tashlab ketmaslikni soʻrab yolvordi.
43.Iso ularga:     – Men Xudo saltanati toʻgʻrisidagi Xushxabarni boshqa shaharlarga ham yetkazishim farz, Men shuning uchun yuborilganman, – dedi.
44.Shunday qilib, Iso Jalila yurtining ibodatxonalarida voizlik qilib yurdi.

Luke V
1.Bir kuni Iso Genisaret koʻli yoqasida turganda, xaloyiq Xudoning kalomini tinglash uchun Uning huzurida tirband edi.
2.Iso koʻl qirgʻogʻida turgan ikki qayiqni koʻrdi. Baliqchilar shu orada qayiqdan chiqib, toʻrlarini yuvayotgan edilar.
3.Qayiqlardan biri Simunning qayigʻi edi. Iso unga tushib, qirgʻoqdan bir oz nariroq suzib borishni Simundan iltimos qildi. Soʻng oʻtirib, qayiq ichidan xalqqa ta’lim berishga tushdi.
4.Nasihatlarini tugatib, Iso Simunga:     – Chuqurroq suvlarga suzib borib, oʻlja uchun toʻrlaringizni tashlanglar, – dedi.
5.Simun javob berib:     – Ustoz, bizlar tun boʻyi urinib, hech narsa tutolmadik. Lekin Sening soʻzing boʻyicha toʻrni tashlayman, – dedi.
6.Ular Isoning aytganini qilgach, juda koʻp baliq ovladilarki, hatto toʻrlari yirtilib ketdi.
7.Ular boshqa qayiqdagi oʻrtoqlariga yordam berishlari uchun ishora qildilar. Oʻrtoqlari kelib, ikkala qayiqni choʻkar darajada toʻldirib oldilar.
8.Simun Butrus buni koʻrdi-da, Isoning tiziga choʻkkalab:     – Yo Rabbiy! Mening oldimdan ketgin, chunki men gunohkor insonman, – dedi.
9.Ular tutgan bunday moʻl baliq ovidan oʻzini va u bilan birga boʻlganlarning hammasini vahima bosgan edi.
10.Simunning sheriklari Zabadiy oʻgʻillari Yoqub bilan Yuhanno ham vahimaga tushishgan edi.     Iso Simunga qarab:     – Qoʻrqma, bundan buyon insonlarni ovlaysan, – dedi.
11.Ular ikkita qayiqni qirgʻoqqa tortdilar va hammasini qoldirib, Isoning ortidan ergashdilar.
12.Iso bir shaharda boʻlganda, butun tanasi moxov boʻlgan bir kishi kelib qoldi. U Isoni koʻrib, yuz tuban yerga tashlandi-da:     – Ey Hazrat, agar istasang, meni moxovlikdan poklay olasan, – deb yalindi.
13.Iso qoʻlini uzatdi va unga tegizib:     – Istayman, pok boʻl! – deb qoʻydi. Moxovlik esa oʻsha zahoti undan aridi.
14.Iso unga buni hech kimga aytmaslikni tayinladi. Unga:     – Borib oʻzingni ruhoniyga koʻrsat, darding ariganini tasdiqlatish uchun Muso paygʻambar amr etgan qurbonliklarni keltirib ber; bundan hammaga dalolat boʻlsin, – dedi.
15.Shu bilan Iso haqidagi gap-soʻz yana koʻproq yoyilib ketdi. Tumonat xaloyiq Uni tinglash va oʻzlarining dardlaridan forigʻ boʻlish uchun Uning oldiga yigʻilib kelar edi.
16.U esa goho-goho xilvat joylarga chekinib, ibodat qilar edi.
17.Iso ta’lim berayotgan kunlarning birida Jalila bilan Yahudiya yurtlarining har bir qishlogʻidan hamda Quddusdan farziylar va Tavrot tafsirchilari keldi. Ular oʻtirib tinglar ekanlar, xastalarni shifolovchi ilohiy kuch Isoda namoyon boʻlayotgan edi.
18.Kimsalar toʻshakda shol bir odamni olib keldilar. Uni uyga, Isoning oldiga olib kirishga urindilar.
19.Lekin odam koʻpligidan buning ilojini topolmay, uyning tomiga chiqib, tomni yorib, sholni toʻshagi bilan oʻrtaga, Isoning oldigayoq tushirdilar.
20.Iso ularning e’tiqodini koʻrib:      – Ey odam bolasi, sening gunohlaring kechirildi, – dedi.
21.Ulamolar va farziylar esa: “Kufrlik qilayotgan bu Odam kim ekan? Yolgʻiz Xudodan boshqa gunohlarni kim kechira oladi?” – deb mulohaza yurita boshladilar.
22.Iso ularning mulohazalarini sezib, bunga javoban:     – Sizlar koʻngilda nimalarni mulohaza qilyapsizlar? – dedi.
23.– Nimani aytish osonroq: Gunohlaring kechirildi, deb aytishmi, yoki: oʻrningdan turib yura qol, deb aytishmi?
24.Lekin Inson Oʻgʻlining yer yuzida gunohlarni kechirish qudrati borligini ham bilib qoʻyinglar!     Shunday deyishi bilan Iso shol odamga qayrilib:     – Senga aytaman: Oʻrningdan tur, toʻshagingni ol-da, uyingga yur! – dedi.
25.Shol oʻsha zahoti hammaning koʻz oʻngida oʻrnidan turib ketdi, oʻzi yotgan toʻshagini olib, Xudoni ulugʻlab uyiga ketdi.
26.Hammani vahima bosdi. Xudoni olqishlar ekanlar:     – Biz ajib ishlar koʻrdik-da bugun, – dedilar qattiq qoʻrqib.
27.Shundan soʻng Iso u yerdan chiqib, soliq yigʻadigan joyda oʻtirgan Leviy nomli soliqchini koʻrib qoldi, unga:     – Mening orqamdan yur! – dedi.
28.U oʻrnidan turdi, hamma narsasini qoldirib, Isoning ketidan ergashdi.
29.Soʻngra Leviy oʻz uyida Iso sharafiga katta ziyofat berdi. Ular bilan birga yeb-ichib oʻtirganlar orasida oddiy xalqdan talay kishi va koʻpgina soliqchilar bor edi.
30.Din olimlari va farziylar esa zorlanib, Isoning shogirdlariga:     – Nega sizlar soliqchiyu gunohkorlar bilan birga yeb-ichib oʻtiribsizlar? – deyishdi.
31.Iso ularga shunday javob berdi:     – Sogʻlar emas, bemorlar tabibga muhtojdir.
32.Men taqvodorlarni emas, gunohkorlarni tavbaga chaqirgani kelganman.
33.Yana Unga dedilar:     – Mana, Yahyoning shogirdlari tez-tez roʻza tutib ibodat qilishadi, farziylarning shogirdlari ham xuddi shunday qilishadi. Sening shogirdlaring-chi, nega yeb-ichib yuribdilar?
34.Iso ularga dedi:     – Kuyov davrada boʻlgan vaqtda toʻy ahlini roʻza tutishga majbur qilib boʻlarmikin?
35.Biroq kuyov ulardan judo boʻlgan kunlar keladi, ana oʻshanda roʻza tutadilar.
36.Iso ularga bir masalni ham aytib berdi:     – Hech kim yangi kiyimdan yirtib olib, eski kiyimga yamoq solmaydi. Aks holda yangi kiyim yirtiq-yamoq boʻladi va yangi kiyimdan olingan yamoq ham eski kiyimga toʻgʻri kelmaydi.
37.Shuningdek, hech kim yangi sharobni eski meshga quymaydi. Chunki yangi sharob meshni yirtadi, sharob toʻkiladi va mesh ham nobud boʻladi.
38.Aksincha, yangi sharobni yangi meshga quyish kerak. [Shunda u ham, bu ham saqlab qolinadi.]
39.Hech kim eski sharobni sipqirar ekan, yangisini istamaydi. “Eskisi shirin”, – deb oʻtiraveradi.

Luke VI
1.Fisih bayramidan keyingi birinchi shanbada Isoning gʻalla dalasidan oʻtishiga toʻgʻri keldi. Uning shogirdlari boshoqlarni uzib, kaftga uqalab yeyayotgan edilar.
2.Ba’zi farziylar esa ularga dedi:     – Nega sizlar dam olish kunida qilish mumkin boʻlmagan ishni qilyapsizlar?
3.Iso ularga shunday javob berdi:     – Nahotki sizlar Dovud bilan uning hamrohlari och qolganda nimalar qilganini hech oʻqimagan boʻlsangiz?
4.Dovud Xudoning uyiga kirib, faqat ruhoniylargina yeyishi mumkin boʻlgan baxshida nonlarni olib yeb, hamrohlariga ham bergan edi.
5.Keyin Iso ularga dedi:     – Inson Oʻgʻli dam olish kunining ham hokimidir.
6.Boshqa shanba kunida ham Iso ibodatxonaga kirib ta’lim berishga tushdi. U yerda oʻng qoʻli qurib qolgan bir odam bor edi.
7.Ulamolar bilan farziylar Isoni ayblash uchun biron vaj topish maqsadida, U shanba kunida ham odamni sogʻaytirarmikan, deb Uni kuzatib turdilar.
8.Iso boʻlsa, ularning fikrlarini bilib, qoʻli shol odamga:     – Oʻrningdan turib oʻrtaga chiq! – deb buyurdi. U oʻrtaga chiqdi.
9.Iso hammaga xitob qilib dedi:     – Men sizlarga savol beray: dam olish kunida nima qilish lozim – yaxshilikmi yoki yomonlikmi? Jonni xalos qilishmi yoki halok qilishmi?     Ular indamadilar.
10.Iso ularga birin-ketin koʻz yugurtirdi-da, u odamga:     – Qoʻlingni uzat! – dedi.     U odam shunday qilishi bilanoq shol qoʻli boshqa qoʻliday soppa-sogʻ boʻlib qoldi.
11.Boshqalar esa jazavalanib, Isoni nima qilsak ekan, deb oʻzaro fikrlasha boshladilar.
12.Oʻsha kunlarda Iso ibodat uchun toqqa chiqdi va kechani Xudoga ibodat qilish bilan oʻtkazdi.
13.Tong yorishgach, shogirdlarini yoniga chaqirdi va oralaridan quyidagi oʻn ikki kishini tanlab, havoriy qilib tayinladi:
14.U Butrus deb ham yuritgan Simun, uning ukasi Idris, Yoqub, Yuhanno, Filip, Bartolmey,
15.Matto, Toʻma, Alfey oʻgʻli Yoqub, vatanparvar deb tanilgan Simun,
16.Yoqub oʻgʻli Yahudo va keyinchalik xiyonat qilgan Yahudo Ishqariyot.
17.Shundan soʻng Iso ular bilan birga pastga tushib, yassi bir joyda toʻxtadi. Uning koʻplab shogirdlari, shuningdek, butun Yahudiyadan, Quddusdan, Tir va Sidoʻn sohillaridan kelgan juda katta olomon
18.Isoni tinglash va oʻz xastaliklaridan forigʻ boʻlish uchun u yerga toʻplangan edilar. Yomon ruhlardan aziyat tortganlar ham kelib, shifo topar edilar.
19.Butun xalq Unga qoʻl tegizish ilinjida intilar edi, chunki Undan hammani sogʻaytiradigan shifobaxsh bir kuch chiqar edi.
20.Iso koʻzlarini shogirdlariga tikib, dedi:     “Ey kambagʻallar, saodatlisiz!     Chunki Xudoning Shohligi siznikidir.
21.Ey hozir och-yupunlar, saodatlisiz!     Chunki siz toʻq boʻlajaksizlar.     Ey hozir yigʻlayotganlar, saodatlisiz!     Chunki sizga sevinch kulgisi kelur.
22.Inson Oʻgʻliga yon bosganingiz uchun     Odamlar sizdan nafratlansa,     Jamiyatdan quvgʻin qilib, haqorat qilsa,     Nomingizga dogʻ tushirib etsa badnom,     Siz baribir saodatmandsizlar!
23.Oʻsha kunda sevining, sevinchdan oʻynanglar!     Zero sizga samo mukofoti buyuk boʻlur.     Paygʻambarlarga ham otalari shu yoʻlni tutgan.
24.Lekin boylar, holingizga voy!     Chunki siz oʻz huzuringizni olib boʻldingiz.
25.Ey hozir toʻqlar, holingizga voy!     Chunki siz och qolajaksizlar.     Hozir kulguvchilar, holingizga voy!     Siz yigʻlab-hoʻngraysizlar.
26.Siz haqda xush gapirsa-da hamma insonlar,     Bu holda ham holingizga voy!     Soxta paygʻambarlarga ham otalari shu yoʻlni tutgan”.
27.“Lekin siz, tinglayotganlarga aytaman: dushmanlaringizni sevinglar, sizdan nafratlanganga yaxshilik qilinglar.
28.Sizga qargʻish yogʻdirganga duolar oʻqing. Sizga ozor berganlar uchun ibodat qilinglar.
29.Bir chakkangga urganga ikkinchisini ham tut. Toʻningni olgandan koʻylagingni ham ayamagil.
30.Sendan soʻragan har kimsaga ber, senikini olgandan qaytarib berishini talab qilma.
31.Odamlar sizlarga qanday muomala qilishlarini istasangizlar, siz ham ularga shunday muomalada boʻling.
32.Agar sizni sevganlarnigina sevsangiz, qanday savob qilgan boʻlasizlar? Ana, gunohkorlar ham oʻzlarini sevganlarni sevadilar.
33.Agar oʻzingizga yaxshilik qilganlargagina yaxshilik qilsangiz, qanday savob qilgan boʻlasiz? Ana, gunohkorlar ham xuddi shunday qiladilar.
34.Agar siz qaytarib olishga umid qilib qarz bersangiz, qanday savob qilgan boʻlasiz? Ana, gunohkorlar ham qancha qarzlari boʻlsa, shuncha qaytarib olish maqsadidagina gunohkorlarga qarz beradilar.
35.Lekin siz dushmanlaringizni seving, yaxshilik qiling, hech narsa tama qilmay qarz bering. Shunda buyuk mukofot olib, Taoloning oʻgʻillari boʻlasizlar. Chunki Uning Oʻzi ham noshukurlar bilan yomon niyatlilarga nisbatan mehribon-ku.
36.Shunday qilib, Otangiz rahmdil boʻlgani kabi, sizlar ham rahmdil boʻlinglar”.
37.“Boshqalarni hukm qilmang, sizlar ham mahkum boʻlmaysiz. Boshqalarni ayblamang, sizlar ham aybdor boʻlmaysiz. Boshqalarni kechiring, sizlar ham kechirilasiz.
38.Boshqalarga bering, sizlarga ham qaytadi – yaxshilab bosilgan, silkitilgan, toʻlib-toshgan oʻlchov bilan qoʻyin-qoʻnjingizga toʻkiladi. Chunki sizlar qanday oʻlchov bilan oʻlchasangizlar, xuddi shunday oʻlchov sizlarga ham tatbiq etiladi”.
39.Iso ularga quyidagi matalni ham aytib berdi: “Koʻr koʻrni yetaklab yura olarmikin? Ikkalasi ham chohga tushib ketmasmikin?
40.Ana, shogird oʻz ustozidan yuqori boʻlmas. Ammo kamolotga yetgandan keyin har kim oʻzining ustoziday boʻlur.
41.Sen nega birodaringning koʻzidagi zirapchaga qaraysan-u, lekin oʻz koʻzingdagi xodani sezmaysan?
42.Sen oʻz koʻzingdagi xodani koʻrmay turib qanday birodaringga: “Kel, birodarim, koʻzingdagi zirapchani chiqaray”, deya olasan? Ey ikkiyuzlamachi! Oldin oʻz koʻzingdan xodani chiqarib qoʻy, keyin birodaringning koʻzidan zirapchani chiqarishni aniq koʻrasan”.
43.“Yaxshi daraxt yomon meva bermas, yomon daraxt ham yaxshi meva bermas.
44.Har bir daraxt oʻz mevasidan bilinur. Tikanzordan anjir terilmas, butazordan uzilmas uzum.
45.Yaxshi odam oʻzining yaxshi qalb xazinasidan yaxshilik chiqarur. Yomon odam oʻzining yomon qalb xazinasidan yomonlik chiqarur. Odamning dili nimaga toʻlib-toshsa, tili oʻshani gapirur”.
46.“Nega sizlar Meni “Yo Rabbim, yo Rabbim” deb chaqirasiz-u, ammo aytganlarimni qilmaysizlar?
47.Mening oldimga kelgan va soʻzlarimni eshitib, bajo keltirgan har bir kishining kimga oʻxshashligini sizlarga uqtiray:
48.U uy qurayotganda qazib chuqur qilgan va poydevorini tosh ustiga oʻrnatgan odamga oʻxshaydi. Sel toshib, oʻsha uyni suv bosibdi-yu, lekin uyni qoʻzgʻatolmabdi. Chunki u tosh ustiga mahkam oʻrnatilgan ekan.
49.Lekin soʻzimni eshitib, unga amal qilmagan kishi uyini tuproq ustiga, poydevorsiz qurgan odamga oʻxshaydi. U uyni suv bosgan hamon qulab tushibdi, uning xarobaligi esa qoʻrqinchli boʻlibdi”.

Luke VII
1.Iso Oʻzini tinglab turgan xalqqa bu soʻzlarini aytib boʻlganidan keyin, Kafarnahum shahriga kirdi.
2.U yerda bir yuzboshining juda aziz xizmatkori kasal boʻlib, oʻlim toʻshagida yotgan edi.
3.Yuzboshi Isodan xabardor boʻlib, U kelib xizmatkorini davolasin, deb iltimos qilish uchun yahudiylarning oqsoqollarini Uning huzuriga yubordi.
4.Ular Isoning yoniga kelgach, bir samimiy oʻtinch bilan:     – U Sening shafoatingga munosibdir.
5.U xalqimizni sevadi, bizga hatto ibodatxona ham qurib bergan, – deyishdi.
6.Iso ular bilan birga ketdi. U uyga yaqinlashib qolganda, yuzboshi Isoga bu gaplarni aytgani doʻstlarini peshvoz chiqardi:     – Ey Hazrat, ovora boʻlma! Kulbamga oyoq bosishing uchun munosib emasman.
7.Shuning uchun Sening oldingga borishni ham oʻzimga loyiq koʻrmadim. Sen birgina soʻz aytsang, bas, xizmatkorim sogʻayib ketadi.
8.Chunki men ham buyruqqa tobe odamman, shuningdek, mening ixtiyorimda ham askarlar bor. Birisiga “ket” desam, ketadi, boshqasiga “kel” desam, keladi; biron xizmatkorimga “shuni qil” desam, qiladi.
9.Iso bu soʻzlarni eshitgach, yuzboshiga hayron qoldi. U oʻgirilib, orqasidan ergashib kelayotgan xaloyiqqa:     – Sizlarga shuni aytib qoʻyay, Men bunday zoʻr e’tiqodni Isroilda ham topganim yoʻq, – dedi.
10.Yuborilganlar uyga qaytib kelishganda, bemor xizmatkorni tuzalgan holda koʻrdilar.
11.Oradan koʻp oʻtmay, Iso Nain degan shaharga ketdi. Koʻplab shogirdlari va ancha xalq U bilan birga yurishar edi.
12.Iso shaharning darvozasiga yaqinlashganda, bir beva ayolning yakkayu yagona oʻgʻli oʻligini koʻtarib chiqayotgan edilar. Tumonat shahar aholisi u ayolni oʻrab olgan edi.
13.Rabbimiz Iso onani koʻrgach, unga rahmi kelib:     – Yigʻlama! – dedi.
14.U yondashib, tobutga qoʻl tegizdi. Tobutkashlar toʻxtab qolishdi. Iso oʻlikka:     – Ey yigit, senga aytyapman: tur oʻrningdan! – dedi.
15.Oʻshanda oʻlik rostlanib oʻtirdi-da, gapira boshladi. Iso uni onasiga topshirdi.
16.Hammani vahima bosdi. “Oramizda buyuk paygʻambar paydo boʻldi, Xudo Oʻz xalqini yoʻqlab keldi”, – deganlaricha, Xudoni olqishlar edilar.
17.Shu tariqa Isoning dongʻi butun Yahudiya hamda yon-atrofdagi joylarga tarqaldi.
18.Yahyoning shogirdlari bu boʻlib oʻtgan voqealar haqida ustozlariga xabar berishdi.
19.Shunda Yahyo shogirdlaridan ikkitasini chaqirib: “Keladigan  Qutqaruvchi Senmisan, yoki biz boshqasini kutaylikmi?” – deb soʻrash uchun ularni Isoning oldiga yubordi.
20.Ular Isoning oldiga kelib:     – Bizni Yahyo paygʻambar yubordi. U Sendan: “Keladigan  Qutqaruvchi Senmisan, yoki biz boshqasini kutaylikmi?” deb soʻrayapti, – deyishdi.
21.Naq shu paytda Iso turli xastalik va illatlarga mubtalo va yovuz ruhlarga chalingan talay xalqqa shifo berib, koʻpgina koʻrning koʻzini ham ochib yurgan edi.
22.Iso Yahyoning shogirdlariga javoban dedi:     – Boringlar, koʻrib eshitayotganlaringizni Yahyoga bildiringlar: koʻrlar koʻryapti, choʻloqlar yuryapti, moxovlar tuzalyapti, karlar eshityapti, oʻliklar tirilyapti va bechoralar Xushxabarni eshityaptilar.
23.Meni deb vasvasaga tushmagan baxtlidir!
24.Yahyoning xabarchilari ketgandan keyin, Iso xalqqa qarata Yahyo toʻgʻrisida gapira boshladi: “Sahroga nima koʻrgani bordingizlar? Shamolda hilpirab turgan qamishnimi?
25.Axir, nima koʻrgani bordingizlar? Bashang kiyingan odamnimi? Biroq bashanglar, nash’alarda yashovchilar podshohlarning saroyida boʻladi-ku!
26.Axir, nima koʻrgani bordingizlar? Paygʻambarnimi? Ha, sizlarga rostini aytsam, paygʻambardan ham ulugʻini koʻrdingizlar.
27.Bu kishi haqida  Tavrotda shunday yozilgan:     “Men Sendan avval Oʻz elchimni yuborarman,     U Sening oldingda yoʻl hozirlab yurar”.
28.Sizlarga aytamanki, ayol zotidan tugʻilganlar orasida Yahyo paygʻambardan ulugʻroq biron paygʻambar yoʻq. Shunga qaramay, Xudoning Shohligida hatto eng kichik hisoblangani ham undan kattadir”.
29.Shunda barcha xalq va hatto soliqchilar ham Yahyoning va’ziga quloq solib, suvda imon keltirdilar va Xudoni odil deb tan oldilar.
30.Lekin din olimlari va farziylar suvda imon keltirmay, Yahyoning va’zini, shuningdek, oʻzlariga moʻljallangan Xudo irodasini rad qildilar.
31.“Shunday qilib, bu nasl odamlarini nimaga tenglashtiray? –  davom etdi Rabbimiz Iso. – Ular nimaga oʻxshaydi?
32.Ana ular maydonda oʻtirishib, bir-biroviga:     “Sizlarga nay chaldik, oʻynamadinglar,     Sizlarga yigʻi chiqardik, yigʻlamadinglar”,– deb qichqirishadigan bolalarga oʻxshaydilar.
33.Chunki Yahyo paygʻambar kelib non yemadi, sharob ichmadi; sizlar esa uni “jin uribdi” deysizlar.
34.Inson Oʻgʻli kelib, ham yedi, ham ichdi; bu gal esa Uni “kabobxoʻru sharobxoʻr, soliqchilar bilan gunohkorlarning doʻsti” deysizlar.
35.Va lekin  ilohiy hikmat unga rioya qiluvchilar orqali oqlanadi”.
36.Farziylardan biri Isoni taom yeyishga taklif qildi. Iso farziyning uyiga kirib, dasturxon atrofida oʻtirdi.
37.Bu shaharlik gunohkor deb tanilgan bir ayol Isoning farziy uyida mehmon boʻlganligini bilib, bir ganch idishda atir moy olib keldi.
38.Isoning orqa tomonida, oyoqlari yonginasida turganicha yigʻlab, koʻz yoshlari bilan Uning oyoqlarini hoʻllay boshladi. Soʻng sochlari bilan Isoning oyoqlarini artgancha, oʻpa turib atir moy surtdi.
39.Isoni taklif etgan farziy buni koʻrgach: “Agar bu odam paygʻambar boʻlganida edi, Unga suykalib turgan shu ayolning kimligini, qanaqa gunohkor ayol ekanligini bilar edi”, – deb koʻnglidan oʻtkazdi.
40.Iso unga qayrildi:     – Simun, senga aytadigan soʻzim bor.     – Aytgil, Ustoz! – dedi u.
41.Iso dedi:     – Bir qarz beruvchining ikki qarzdori bor ekan, biri besh yuz, ikkinchisi ellik kumush tanga qarz boʻlgan ekan.
42.Biroq qarzdorlarning toʻlash uchun hech narsasi boʻlmaganidan, u ikkovini ham kechiribdi. Aytib ber-chi, ulardan qaysi biri uni koʻproq sevar ekan?
43.Simun javob berib:     – Mening fikrimcha, koʻproq qarzi kechirilgan kishi boʻlsa kerak, – dedi.     – Toʻgʻri mulohaza qilding, – dedi unga Iso.
44.Keyin ayolga oʻgirilib:     – Bu ayolni koʻryapsanmi? – dedi Simunga. – Men sening uyingga kelganimda, oyoqlarimni yuvgani suv berganing yoʻq. U esa oʻzining koʻz yoshlari bilan oyoqlarimni hoʻllab, sochlari bilan artib quritdi.
45.Sen-chi, Meni oʻpganing yoʻq, bu ayol esa kelganimdan beri oyoqlarimni oʻpishdan toʻxtamayapti.
46.Sen boshimga hatto moy quymading, u esa-chi oyogʻimga atir moy surkadi.
47.Shuning uchun senga aytib qoʻyay: uning koʻp gunohlari kechirilgan, koʻp sevishining sababi ana shunda. Kimki oz kechirilsa, u oz sevadi.
48.Soʻng Iso ayolga qayrilib:     – Gunohlaring kechirildi, – dedi.
49.Iso bilan birga yeb-ichib oʻtirganlar oʻzlaricha fikr yurita boshlashdi: “Kim boʻldi bu gunohni ham kechirayotgan?”
50.Iso esa yana ayolga:     – Ishonching seni qutqardi, eson-omon borgil, – dedi.

Luke VIII
1.Oradan koʻp oʻtmay, Iso shaharu qishloqlar boʻylab Xudo saltanati toʻgʻrisidagi Xushxabarni tarqatar edi. Oʻn ikki shogirdi U bilan birga yurishar edi.
2.Shuningdek, yomon ruhlardan va turli kasalliklardan xalos boʻlgan bir necha ayollar, shu jumladan, ichidan yettita jin chiqib ketgan magdalalik Maryam,
3.Hirodning saroy boshqaruvchisi Xuzaning xotini Yoʻanna, Susanna va boshqa koʻp ayollar ham Iso bilan yurib, oʻz mol-mulklarini sarf qilib, Uning tirikchiligiga xizmat qilishar edi.
4.Yana koʻp xalq toʻplanib, barcha shaharlar aholisi ham Uning oldiga oqib kelayotgan bir paytda, Iso masal bilan gap boshladi:
5.“Urugʻ sepuvchi oʻz urugʻini sepish uchun chiqibdi. Sepayotganda ba’zi urugʻlar yoʻl yoqasiga tushib, poymol boʻlibdi. Osmondagi qushlar kelib, urugʻlarni choʻqib ketibdi.
6.Ba’zi urugʻlar toshloq yerga tushibdi. Urugʻlar koʻkarib chiqibdiyu, lekin tuproq namsiz boʻlgani uchun qurib qolibdi.
7.Yana boshqa urugʻlar tikanlar orasiga tushibdi. Tikanlar oʻsib, urugʻlarni boʻgʻib qoʻyibdi.
8.Yana ba’zi urugʻlar yaxshi yerga tushibdi. Ular koʻkarib chiqib, yuz marta koʻp hosil beribdi”.     Iso bularni aytib boʻlib: “Kimning eshitar qulogʻi boʻlsa, eshitsin!” – deb xitob qildi.
9.Shogirdlar Isodan:     – Boyagi masalning ma’nosi nima? – deb soʻrashdi.
10.U shunday javob berdi:     – Xudo Shohligining sirlarini bilish qobiliyati sizlarga nasib boʻlgan. Boshqalarga boʻlsa, hamma narsani masallar bilan tushuntiraman, toki  oyatdagidek: “Ular qarab turib koʻrmasinlar, eshitib turib anglamasinlar”.
11.“Bu masalning ma’nosi shu: Urugʻ – Xudoning kalomidir.
12.Yoʻl yoqasiga tushgan donlar shunday odamlarni bildiradiki, ular kalomni eshitadilar, lekin keyin imon va najot topmasliklari uchun iblis ularning yuragidan kalomni olib ketadi.
13.Toshloq yerga tushgan donlar esa shunday odamlarni bildiradi: ular kalomni eshitganda uni sevinch bilan qabul qilaveradilar. Lekin ular ildizga ega emas. Oʻqtin-oʻqtin ishonsalar-da, sinov vaqtida imondan qaytadilar.
14.Tikanlar orasiga tushgan urugʻlar shunday insonlarni bildiradiki, ular kalomni eshitadilar, biroq hayotning tashvishlari, boylik va zavq-shavq savdolari ostida boʻgʻilib, pishiq hosil bermaydilar.
15.Yaxshi yerga tushgan urugʻ esa shunday kishilarni bildiradi: ular kalomni eshitib, yaxshi, sof yurakda saqlaydilar va chidam bilan hosil beradilar”.     [Iso bularni aytib: “Kimning eshitar qulogʻi boʻlsa, eshitsin!” – deb xitob qildi.]
16.“Hech kim shamni yoqib, uni idish bilan yopmaydi yoki chorpoya tagiga qoʻymaydi. Aksincha, kirganlar yorugʻlikni koʻrsin, deb uni shamdonga qoʻyadi.
17.Shuningdek, oshkora boʻlmaydigan hech qanday sir yoʻq, ma’lum va ayon boʻlmaydigan hech yashirin narsa yoʻq.
18.Shu sababdan qanday tinglayotganingizga diqqat qilinglar. Chunki kimda bor boʻlsa, unga yana beriladi. Kimda yoʻq boʻlsa, oʻzida bor boʻlishini fikr qilgan narsasi ham undan tortib olinadi”.
19.Isoning onasi bilan ukalari Uning oldiga keldilar, ammo xaloyiq koʻpligidan Unga yaqinlasha olmadilar.
20.Isoga:     – Onang va ukalaring Seni koʻrmoqchi boʻlib tashqarida turibdilar, – degan xabar yetkazishdi.
21.Iso ularga shunday javob berdi:     – Mening onam va ukalarim – Xudo kalomini tinglovchi va bajo keltiruvchilardir.
22.Kunlarning birida Iso Oʻz shogirdlari bilan qayiqqa tushib ularga:     – Koʻlning narigi tomoniga suzib oʻtaylik, – dedi.     Ular joʻnab ketishdi.
23.Suzib ketayotganlarida Iso uxlab qoldi. Koʻlda qattiq boʻron turdi. Qayiq suvga toʻlib, ular xavfli ahvolda qoldi.
24.Shogirdlar Isoning yoniga borib:     – Ustoz, Ustoz, halokatdamiz! – deb Uni uygʻotishdi.     Iso turib shamolga va toʻlqinlanayotgan suvlarga doʻq urdi. Shu zahoti boʻron tinib, sukunat tushdi.
25.Iso shogirdlariga:     – Ishonchingiz qani? – dedi.     Ular esa juda qoʻrqib dong qotib qolishdi.     – Kim ekan U? Mana shamollar va suvlarga ham buyuradi, ular esa Unga boʻysunadi! – deyishdi bir-biriga.
26.Jalilaning qarshi tomonidagi Gadara yurtiga suzib keldilar.
27.Iso qirgʻoqqa chiqishi bilan shahardan bir odam uchradi. Bu odam ancha vaqtdan beri jinga giriftor boʻlib, kiyim ham kiymasdi. U uyda ham turmay, qabriston gʻorlarida yashar edi.
28.Isoni koʻrgach, u qichqirib yubordi-da, oʻzini Uning oldiga tashlab, baland ovoz bilan:     – Ey Iso, Xudoyi Taoloning Oʻgʻli, men bilan nima ishing bor? Oʻtinaman, meni qiynama! – dedi.
29.Chunki Iso yomon ruhga bu odamdan chiqib ketishni buyurgan edi. Uni saqlash uchun zanjir-kishan bilan bogʻlagan boʻlsalar-da, lekin u bandlarni uzib tashlar va jin tez-tez uni tutib choʻl-sahrolarga sudrab borar edi.
30.Iso undan soʻradi:     – Isming nima?     – Ismim Tumonat, – dedi u. Chunki uning vujudini bir talay jin chirmagan edi.
31.Jinlar oʻzlarini tubsiz qa’rga yubormaslikni Isodan yolvorib soʻradilar.
32.Shu togʻning yon bagʻrida katta bir toʻngʻiz podasi oʻtlab yurgan edi. Jinlar toʻngʻizlarga kirishga ruxsat berishi uchun Isodan yolvorib soʻradilar. Iso ularga ruxsat berdi.
33.Shunda jinlar odamdan chiqib, toʻngʻizlarga kirib oldilar. Toʻngʻiz podasi tik qiyalikdan pastga yopirildi va koʻlda gʻarq boʻldi.
34.Toʻngʻiz boquvchilar sodir boʻlgan voqeani koʻrgach, yugurib borib shaharda va ovullarda bularni gapirib berdilar.
35.U joylar aholisi esa boʻlib oʻtgan hodisani koʻrish uchun dalaga chiqib, Isoning yoniga keldi. Jin chiqqan odamni kiyingan va aqli raso holatda Isoning oyogʻi tomonda oʻtirganini koʻrib, vahimaga tushishdi.
36.Hodisani koʻrganlar esa u odamning jindan qanday qutulganini hammaga soʻzlab berishdi.
37.Shunda Gadara atrofidan kelgan barcha aholi qattiq dahshatga tushdi, ularning yeridan chiqib ketishni Isodan iltimos qilishdi. Iso esa qayiqqa tushib qaytib ketdi.
38.Jinlardan xalos boʻlgan odam Iso bilan birga yurmoqlikni Undan soʻradi. Lekin Iso unga:
39.– Oʻz uyingga qaytib borib, Xudo sen bilan nimalar qilganini gapirib ber, – deb uni joʻnatdi.     U kishi borib, Iso u bilan nimalar qilganini butun shaharda e’lon qiladigan boʻldi.
40.Iso  berigi qirgʻoqqa qaytib kelgach, xalq Uni quvonib qarshiladi, chunki hamma Uni kutib turgan edi.
41.Shu payt ibodatxonaning jamoaboshisi boʻlgan Yair ismli bir kishi kelib qoldi. Isoning oyoqlariga oʻzini tashlab, uning uyiga borishini oʻtinib soʻradi.
42.Chunki uning oʻn ikki yoshlardagi birgina qizi oʻlim toʻshagida yotar edi.     Iso borarkan, xaloyiqning siquvida qoldi.
43.Shu oʻrtada oʻn ikki yildan beri qon ketishidan azob chekayotgan bir ayol ham bor edi. U bor-yoʻgʻini tabiblarga sarf etgani bilan hech biridan shifo topmagan edi.
44.Ayol Isoga orqa tomondan yaqinlashib, etagiga elas qoʻl tegizgan onda qon oqishi darhol toʻxtadi.
45.– Kim u Menga qoʻlini tegizgan? – dedi Iso. Hamma tongach, Butrus bilan yonidagilar dedi:     – Ustoz, xaloyiq Seni oʻrab, siqib turibdi, Sen esa-chi, Menga kim qoʻl tegizdi, deysan?
46.Lekin Iso:     – Kimdir Menga aniq tegdi-da, Men Oʻzimdan bir kuch chiqqanini sezdim, – dedi.
47.Ayol boshqa yashirina olmaganini payqagach, qaltiragancha Isoga yaqinlashib, Uning oyoqlariga oʻzini tashladi-yu, Unga qanday maqsad bilan tekkanligini va oʻsha zahoti qanday darddan xalos boʻlganini butun xalqqa eshittirib soʻzlab berdi.
48.Iso unga:     – Dadil boʻl, qizim! Ishonching seni qutqardi, eson-omon borgil, – dedi.
49.Iso gapini hali tugatmasdanoq, jamoaboshining uyidan kimdir kelib, jamoaboshiga:     – Qizingiz oʻldi, Ustozni ovora qilmay qoʻyaqoling, – dedi.
50.Buni eshitgan Iso u odamga:     – Qoʻrqma, faqat ishongin, qizing qutqariladi, – dedi.
51.Iso oʻsha uyga kelib, Butrus, Yuhanno, Yoqub va qizning ota-onasidan boshqa hech kimning Oʻzi bilan ichkariga kirishiga ruxsat bermadi.
52.Hamma qizcha uchun yigʻlab nola qilayotgan edi. Biroq Iso:     – Yigʻlamanglar, u oʻlgan emas, faqat uxlab yotibdi, – dedi.
53.Ular qizchaning oʻlganligini bila turib, Uning ustidan kulishdi.
54.Iso esa [hammani tashqariga chiqarib,] qizchaning qoʻlidan ushlab qoldi-da:     – Ey qizaloq, oʻrningdan tur! – deb xitob qildi.
55.Qizchaning ruhi taniga qaytdi. U shu ondayoq oʻrnidan turib ketdi. Iso unga ovqat berishni buyurdi.
56.Qizning ota-onasi hayron qoldilar. Iso esa ularga boʻlgan voqea haqida hech kimga aytmaslikni buyurdi.

Luke IX
1.Iso oʻn ikki shogirdini yoniga chaqirib, ularga butun jinlar ustidan hokimlik qilish va kasallarni sogʻaytirish qudratini berdi.
2.Xudoning Shohligini e’lon qilish va xastalarga shifo berishga ularni yuborib,
3.Iso dedi: “Yoʻlga hech narsa olmanglar: hassa ham, toʻrva ham, non ham, aqcha ham, bir juft koʻylak ham olmanglar.
4.Qaysi uyga kirsangizlar, u yerdan joʻnaguningizcha oʻsha uyda qolinglar.
5.Agar biror shaharda sizni qabul qilmasalar, u yerdan chiqayotganingizda aholiga ogohlantirish tariqasida oyoqlaringizdagi changni qoqib ketinglar”.
6.Shogirdlar joʻnadilar. Qishloqdan-qishloqqa oʻtib borib, hamma yoqda Xushxabarni targʻib qilar, kasallarga shifo berar edilar.
7.Viloyat hokimi Hirod sodir boʻlayotgan ajoyibotlarni eshitib, esankirab qoldi. Chunki ba’zilar: “Yahyo tirilib kelibdi”, – desalar,
8.boshqalar esa: “Ilyos paygʻambar paydo boʻlibdi”, – derdilar. Yana boshqalar boʻlsa: “Qadimgi paygʻambarlardan biri tirilib kelibdi”, – deb yurishdi.
9.Hirod boʻlsa: “Men Yahyoni boshidan judo qilganman. Endi bunday ishlarni qilyapti, deb yurishgani kim ekan?” – dedi-da, Isoni koʻrgisi keldi.
10.Shu orada Isoning havoriylari safardan qaytib kelib, qilgan ishlarini Unga aytib berishdi. Iso havoriylarni Baytsayda nomli shahar yaqinidagi xilvat joyga Oʻzi bilan olib ketdi.
11.Ammo xaloyiq buni bilib, Uning orqasidan boraverdi. Iso ularni yaxshi qarshilab, Xudoning Shohligi toʻgʻrisida suhbatlashdi, shifoga muhtojlarni davoladi.
12.Kun botib, kech kira boshladi. Isoning oʻn ikki shogirdi Uning oldiga kelib:     – Xaloyiqqa ruxsat ber, atrofdagi ovul va qishloqlarga borib rizqini topsin, tunasin. Chunki bunda ovloq joydamiz, – dedilar.
13.– Sizlar ularga ovqat beringlar! – dedi Iso.     – Beshta non va ikkita baliqdan boshqa biron narsamiz yoʻq-ku. Borib shuncha kishiga ovqat sotib ololamizmi? – dedi shogirdlar.
14.Oʻsha yerda besh mingga yaqin erkak bor edi. Iso shogirdlariga:     – Xaloyiqni har qatorga elliktadan qilib oʻtqazinglar, – dedi.
15.Shogirdlar xuddi shunday qilib, hammani oʻtqazdilar.
16.Iso beshta non bilan ikkita baliqni oldi-yu, osmonga qarab shukrona duosini oʻqidi. Soʻng bularni mayda-mayda qilib, xalqqa tarqatish uchun shogirdlariga berdi.
17.Hammalari yeb toʻydi. Ortib qolgan burdalarni terib olishganda, oʻn ikki savat chiqdi.
18.Bir vaqtda Iso yolgʻiz Oʻzi ibodat qilar edi. Shogirdlari ham yaqin turar edilar. Iso ulardan:     – Xalq Meni kim deb hisoblaydi? – deya soʻradi.
19.Ular javob berib:     – Yahyo paygʻambar deb hisoblaydi, boshqalar esa Ilyos paygʻambar deb hisoblaydi. Yana boshqalar boʻlsa: “Qadimgi paygʻambarlardan biri tirilib kelibdi”, deb oʻylab yurishibdi, – dedilar.
20.Iso ulardan:     – Sizlar-chi, Meni kim deb hisoblaysizlar? – deb soʻradi. Bunga javoban Butrus:     – Sen Xudo yuborgan Masihsan! – dedi.
21.Iso bularni hech kimga aytmanglar, deb shogirdlariga qat’iy buyruq berdi.
22.“Inson Oʻgʻli koʻp azob chekishi, oqsoqollar, oliy ruhoniylar va ulamolar tomonidan rad qilinib oʻldirilishi, uchinchi kuni esa qayta tirilishi kerak”, – dedi.
23.Soʻng hammaga xitob qilib dedi: “Agar kim Menga ergashishni istasa, oʻzidan kechsin va har kuni oʻz xochini koʻtarib, ortimdan yursin.
24.Kim oʻz jonini saqlab qolmoqchi boʻlsa, uni yoʻqotadi. Kim Men uchun jonini yoʻqotsa, uni saqlab qoladi.
25.Agar inson butun dunyoni egallab olsa-yu, biroq oʻziga zarar yetkazsa yoki halokatga yoʻliqsa, bundan qanday foyda koʻradi?
26.Kim Mendan va Mening soʻzlarimdan uyalsa, Inson Oʻgʻli ham Oʻzi, Otasi va muqaddas farishtalar salobati ila kelganda, undan uyaladi.
27.Sizlarga chinini aytayin: bu yerda turganlardan ba’zilari borki, Xudoning Shohligini koʻrmaguncha, oʻlim koʻrmaydilar”.
28.Iso bu soʻzlarni aytgandan keyin sakkiz kuncha oʻtib, Butrus, Yuhanno va Yoqubni olib, ibodat qilish uchun toqqa chiqdi.
29.U ibodat qilayotganda, yuzining koʻrinishi oʻzgarib, kiyimlari yashinday oq bir tusda yarqirab ketdi.
30.Shu onda nur yogʻilib turgan ikki zot – Muso va Ilyos paygʻambarlar paydo boʻlib, Iso bilan gapga tushdilar. Ular Isoning yaqinda Quddusga borib olamdan oʻtishi toʻgʻrisida suhbatlashar edilar.
31.Butrus va u bilan birga boʻlganlarni uyqu elitgan edi. Qoʻqqisdan uygʻonishib, nurli Isoni va U bilan birga turgan ikki zotni koʻrdilar.
32.U zotlar endi Isodan ajralib ketaylik, degan paytda Butrus Isoga:     – Ustoz, bizga bu joy juda yoqyapti! Qani, uchta chayla quraylik – birisi Senga, birisi Musoga, birisi Ilyosga, – dedi. Ammo u nima deyarini bilmas edi.
33.Butrus gapini tugatmasdanoq, bir bulut paydo boʻlib ularga soya soldi. Ular bulut ostida qolib, vahimaga tushdilar.
34.Bulut ichidan:     – Bu Mening aziz Oʻgʻlimdir; Unga quloq solinglar, – degan sado eshitildi.
35.Sado uzilgach, shogirdlar Isoning u yerda yolgʻiz qolganini koʻrdilar. Ular koʻrganlarini yashirib, oʻsha kunlarda hech kimga bildirmadilar.
36.Ertasi kun ular togʻdan tushdi. Isoni koʻp xaloyiq qarshiladi.
37.Kimdir birdan xalq ichidan dod soldi:     – Ustoz! Sendan yalinib soʻrayman, oʻgʻlimga bir qaragin, u mening yagona bolam-ku.
38.Bir ruh bolani tutib turadi va u birdaniga baqirib yuboradi. Ruh uni ogʻzidan koʻpik chiqquncha yerga yiqitib sudraydi, uni obdan qiynab, zoʻrgʻa undan ayriladi.
39.Men Sening shogirdlaringga, ruhni quvinglar, deb yolvordim, lekin ular eplolmadi, – dedi.
40.Iso bunga javoban:     – Ey vafosiz va buzuq nasl! Qachongacha sizlar bilan birga boʻlaman? Qachongacha sizlarga chidab turaman? Oʻgʻlingni bu yerga keltir! – dedi.
41.Bola yaqinlashmasdanoq, jin uni yerga agʻnatib ura ketdi. Lekin Iso yomon ruhga bas qilishni buyurdi, bolani sogʻaytirdi va uni otasiga topshirdi.
42.Hamma Isoning buyukligiga hayron qoldi.     Isoning qilayotgan ishlaridan hamma taajjubda ekan, U Oʻz shogirdlariga:
43.“Sizlar bu soʻzlarimni quloqlaringizga quyib olinglar! – dedi. – Inson Oʻgʻli odamlar qoʻliga tutib berilishi muqarrardir”.
44.Shogirdlar boʻlsa, bu soʻzni tushunmadilar. Bu soʻz ularning tushunchasidan yashirin boʻlib, ma’nosiga yetmadilar, Isodan soʻrashga esa qoʻrqar edilar.
45.Shogirdlar orasida: qay birimiz kattamiz, degan tortishuv boʻldi.
46.Ularning koʻnglidagi fikrni uqib, Iso bir bolani olib Oʻzining yoniga turgʻizdi-da,
47.ularga dedi:     – Kim bu bolani Mening nomimdan qabul qilsa, Meni qabul qilgan boʻladi. Kim Meni qabul qilsa, Meni Yuborganni qabul qilgan boʻladi. Orangizda kim eng kichik ekan, mana u buyuk hisoblanadi.
48.Shunda Yuhanno soʻz oldi:     – Ustoz! Sening noming bilan jinlarni quvayotgan bir odamni koʻrdik. U biz bilan yurmagani sababli, unga buni man etdik.
49.– Man qilmang – dedi Iso. – Kimki sizga qarshi emas, u siz tomonda.
50.Isoning olamdan oʻtish kunlari yaqinlasharkan, U Quddusga borishga jazm qildi.
51.Oʻzidan oldin xabarchilarni yubordi. Ular Iso kelishiga hozirlik koʻrish uchun Samariyaning bir qishlogʻiga kirdilar.
52.Lekin U Quddusga ketayotgan sayyoh koʻrinishida boʻlgani uchun, samariyaliklar Isoni qabul qilmadilar.
53.Shogirdlari Yoqub ila Yuhanno buni koʻrib:     – Rabbiy, istasang, biz Ilyos paygʻambar qilganidek, bularni gumdon qilish uchun osmondan olov tushsin deb aytaylik! – dedilar.
54.Iso esa ularga burildi-da, ta’na qilib:     – Sizlar qanday ruhda borayotganingizni bilmaysizlar, – dedi.
55.– Inson Oʻgʻli inson jonini halok qilish emas, xalos qilish uchun kelgan.     Soʻngra ular boshqa qishloq sari ketdilar.
56.Yoʻlda ketar ekanlar, kimdir Isoga:     – Hazrat, qayerga borma, men Sening orqangdan yuraman, – dedi.
57.Iso unga:     – Tulkilarning inlari, koʻk qushlarining uyalari bor. Lekin Inson Oʻgʻlining bosh suqadigan joyi yoʻq, – dedi.
58.Boshqa birisiga Iso:     – Orqamdan yur! – dedi. Lekin u:     – Hazrat, oldin borib otamni koʻmib kelishga ijozat ber, – dedi.
59.Iso unga:     – Oʻliklarni qoʻy, ularni oʻzicha oʻlik boʻlganlar koʻmsin. Sen esa borib, Xudoning Shohligi haqida xabar tarqatgin, – dedi.
60.Yana boshqa biri:     – Hazrat, men Sening orqangdan yuraman. Faqat oldin borib uydagilar bilan xayrlashishimga ijozat ber, – dedi.
61.Lekin Iso unga dedi:     – Qoʻllarini omochda tutib, orqasiga qaragan hech kim Xudoning Shohligi uchun layoqatli boʻlmas.

Luke X
1.Bu hodisalardan keyin Rabbimiz Iso boshqa yetmish shogirdni tanlab, Oʻzi tashrif buyuradigan har bir shahar, har bir joyga Oʻzidan oldin borib tursin uchun ularni ikkita-ikkitadan yubordi.
2.Ularga xitoban dedi: “Hosil moʻl, biroq yumushchilar oz. Oʻz hosilingni yigʻib-teradigan yumushchilar yubor, deb hosil Egasiga iltijo qilinglar.
3.Boringlar! Sizni boʻrilar orasiga qoʻzilarday yuboryapman.
4.Hamyon ham, toʻrva ham, choriq ham olmang, yoʻlda hech kimga salom ham bermanglar.
5.Qaysi uyga kirsangizlar, avval boshda: “Uyingizga tinchlik boʻlsin”, deb salom beringlar.
6.Agar u yerda biror tinchliksevar boʻlsa, uning boshi salomat boʻladi. Boʻlmasa, salomingiz sizlarga qaytib keladi.
7.Kirgan uyda qolinglar, sizlarga nimaiki bersalar, uni yeb-ichinglar. Chunki mehnatkash oʻz mehnatiga yarasha taqdirlanmoqqa munosibdir. Uyma-uy oʻtib yurmanglar.
8.Qaysi shaharga kelganingizda sizlarni qabul qilsalar, oldingizga qoʻyilganni yenglar.
9.Oʻsha yerdagi kasallarga shifo berib, ularga: “Xudoning Shohligi sizlarga yaqinlashdi”, deb aytinglar.
10.Agarda qaysi shaharga kelganingizda sizlarni qabul qilmasalar, u yerdan chiqayotganingizda koʻcha-koʻyda baralla:
11.“Shahringizdan oyoqlarimizga yopishgan changni ham qoqib, oʻzingizga qoldirib ketyapmiz. Biroq shunga qaramay bilib qoʻyinglarki, Xudoning Shohligi sizlarga yaqinlashdi”, deb aytinglar.
12.Sizlarga gapim shuki,  qiyomat kunida u shahardan koʻra Sadoʻm shahrining holi yengilroq boʻladi”.
13.“Sening holingga voy, ey Horazin! Sening holingga voy, ey Baytsayda! Agar sizlarda sodir boʻlgan moʻjizalar Tir bilan Sidoʻn shaharlarida yaratilganda, ular allaqachon julga oʻranib, kulga oʻtirib, tavba qilgan boʻlardilar.
14.Mana, qiyomat kunida sizdan koʻra Tir va Sidoʻnning holi yengilroq boʻladi.
15.Ey sen, koʻkkacha oʻrlagan Kafarnahum, tuban ketajaksan tamugʻga!
16.Sizni tinglagan Meni tinglagan boʻladi. Sizni rad etgan Meni rad etgan boʻladi. Meni rad etgan esa Meni Yuborganni rad etgan boʻladi”.
17.Yetmish shogird quvonch bilan safardan qaytib kelib Isoga:     – Rabbiy, Sening nomingni tilga olsak, jinlar ham bizga boʻysunadi-ku! – dedilar.
18.Iso ularga dedi:     – Men shaytonning osmondan yashinday tushganini koʻrdim.
19.Mana, Men sizlarga ilonu chayonlarni ezib tashlash hamda dushmanning butun kuch-qudratini oyoq osti qilish iqtidorini berganman. Hech narsa sizlarga zarar yetkazmaydi.
20.Biroq ruhlar sizga boʻysunayotganidan quvonmanglar, balki nomlaringiz osmonda yozilganidan quvoninglar!
21.Oʻsha paytda Iso  ilohiy Ruhdan ilhomlanib, juda xurram boʻlib dedi:     – Ey Ota, yeru koʻk Hukmdori! Sen bu ishlarni donoyu oqillardan yashirib, goʻdaklarga ma’lum etganing uchun Senga hamdu sano aytaman. Ha Ota, Sening ezgu xohishing shunday edi.
22.[Keyin Iso shogirdlariga oʻgirilib, dedi:]     – Otam Menga hamma narsani topshirgan. Oʻgʻilning kimligini Otadan boshqa hech kim bilmaydi, Otaning kimligini ham Oʻgʻildan va Oʻgʻil bilim berishni istagan kishidan boshqa hech kim bilmaydi.
23.Soʻng shogirdlariga qarab, Iso alohida dedi:     – Sizlar koʻrayotgan narsalarni koʻrib turgan koʻzlar saodatlidir!
24.Sizlarga shuni aytayin: ne-ne paygʻambaru podshohlar siz koʻrayotganni koʻrmoq orzu etgandilar, lekin koʻrolmadilar, siz eshitayotganni eshitmoq orzu etgandilar, lekin eshitolmadilar.
25.Shunda Isoni sinash maqsadida kelgan Tavrot tafsirchilaridan biri oyoqqa turib, Unga savol berdi:     – Ustoz, abadiy hayot nasib boʻlmogʻi uchun nima qilishim kerak?
26.– Tavrotda nima yozilgan? Qanday oʻqiysan? – deb soʻradi Iso.
27.U kishi shunday javob berdi:     – “Egang Xudovandni butun qalbing, butun joning, butun quvvating va butun onging bilan sev, yaqiningni esa oʻzing kabi sev”, –  deb yozilgan.
28.Iso unga:     – Sen toʻgʻri javob berding, shunday qilgin, ana shunda yashaysan! – dedi.
29.Ammo u odam oʻzini oqlamoqchi boʻlib:     – Xoʻp, menga yaqin kim? – deb soʻradi Isodan.
30.Iso unga oʻrnakli naql bilan javob qaytardi:     – Bir odam Quddusdan Yerixoga borar ekan, qaroqchilar qoʻliga tushib qolibdi. Qaroqchilar uning kiyimlarini yechib olib, oʻlasi qilib urib, shu holicha tashlab ketibdilar.
31.Ittifoqo, shu yoʻldan bir ruhoniy borar ekan. Uni koʻrib, yonidan oʻtib ketibdi.
32.U joyga bir levit ham kelib, u odamni koʻriboq, yonidan oʻtib ketaveribdi.
33.Bir samariyalik yoʻlovchi esa bu joydan oʻtarkan, uning ustidan chiqib qolibdi va holiga koʻp kuyinibdi.
34.Uning yoniga kelibdi-da, yaralariga moy surib, sharob quyib, bogʻlab qoʻyibdi. Soʻng uni oʻz uloviga mindiribdi-da, mehmonxonaga olib kelib, unga gʻamxoʻrlik qilibdi.
35.Ertasiga joʻnayotganda ikki kumush tanga chiqaribdi-da, mehmonxona egasiga berib: “Unga yaxshi qaragin. Agar bundan ziyod xarj qilar boʻlsang, men qaytib kelganimdan soʻng senga beraman”, – deb ketibdi.
36.Seningcha, uchovidan qaysi biri qaroqchilarning qoʻliga tushgan odamning yaqini sanaladi?
37.Tavrot tafsirchisi:     – Unga shafqat qilgan odam-da, – deb javob berdi.     – Bor, sen ham shunday qil! – dedi unga Iso.
38.Oʻz yoʻllarida davom etishdi. Iso bir qishloqqa kirdi. Bu yerda Marta ismli ayol Uni uyiga taklif qildi.
39.Uning Maryam ismli bir singlisi bor edi. Maryam Isoning oyoqlari oldida oʻtirib Uning soʻzlarini tinglar edi.
40.Marta esa tayyorgarchilik ishlari bilan juda ovora edi.     Nihoyat, u Iso yoniga kelib:     – Hazrat! Singlim bir oʻzimni xizmatda qoldirib qoʻyganiga e’tibor bermayapsanmi? Unga aytgin, menga yordam bersin! – dedi.
41.Iso unga shunday javob berdi:     – Marta, Marta, buncha urinib tashvishlanmasang!
42.Zarur boʻlgan bittagina ish bor. Maryam esa oʻzi uchun yaxshi ulushni tanladi va bu undan tortib olinmaydi.

Luke XI
1.Iso bir joyda ibodat qilar edi. Ibodatni tamom qilgach, shogirdlaridan biri Unga:     – Rabbiy! Yahyo oʻz shogirdlarini oʻrgatganidek, bizni ham ibodat qilishga oʻrgat, – dedi.
2.Iso ularga dedi:     – Ibodat qilayotganingizda shunday deb aytinglar:     Ey, Otamiz!     Sening muqaddas isming ulugʻlansin.     Sening Shohliging kelsin.
3.Kundalik rizqimizni berib turgin.
4.Gunohlarimizni kechirgin, chunki biz ham oʻzimizga qarzdor boʻlgan har bir kishini kechiramiz.     Bizni vasvasaga duchor qilmagin.
5.Yana ularga dedi: “Faraz qilaylik, orangizda bir kishining doʻsti bor. Yarim kechada doʻsti uning oldiga kelib:     – Doʻstim, menga uchta non qarz berib tur.
6.Mening bir doʻstim yoʻldan oʻtaturib, tashrif buyurdi, oldiga qoʻyadigan hech narsam yoʻq, – deydi.
7.Unisi ichkaridan javob berib:     – Meni bezovta qilma. Eshik qulf, bolalarim men bilan bir toʻshakda yotishibdi, endi oʻrnimdan turib senga berolmayman, – deydimi?
8.Sizlarga rostini aytsam: oʻz doʻsti boʻlgani uchun ham turib unga bermasa-da, lekin uning shilqimligi tufayli u turib, qancha soʻrasa, shuncha beradi.
9.Shunday qilib, Men sizga aytaman: soʻrab turinglar, sizga beriladi. Izlab turinglar, topasizlar. Taqillatib turinglar, eshik ochiladi.
10.Chunki har bir soʻragan olar, izlagan topar, taqillatganga eshik ochilar.
11.Orangizdagi qaysi bir ota, oʻgʻli undan non soʻrasa, unga tosh beradi? Yoki baliq soʻrasa, unga baliq oʻrniga ilon beradi?
12.Yoki tuxum soʻrasa, unga chayon beradi?
13.Shunday qilib, sizlar yovuz boʻla turib bolalaringizga yaxshi hadyalar bera bilar ekansiz, samodagi Ota esa Undan soʻraganlarga Muqaddas Ruhni berishi yanada shubhasizdir”.
14.Bir kuni Iso soqovdan jinni quvib chiqardi. Jin chiqqandan soʻng, soqov tilga kirdi, xalq esa hayratda qoldi.
15.Ammo oralaridan ba’zilari: “U ins-jinslar boshligʻi iblisning kuchi bilangina jinlarni quvib chiqaryapti!” – dedilar.
16.Boshqalar esa Isoni sinab koʻrmoqchi boʻlib, osmondan dalolat koʻrsatishni Undan talab qildilar.
17.Iso ularning qalb kechinmalarini bilib, dedi: “Oʻz ichidan boʻlingan har bir podshohlik nuraydi, oʻz ichidan boʻlingan xonadon xarob boʻladi.
18.Agar shayton ham oʻzaro boʻlingan boʻlsa, uning saltanati qanday tura oladi? Sizlar boʻlsa, yana Meni iblis kuchi bilan jinlarni quvib chiqarayotibdi, deysiz-a?
19.Agar Men jinlarni iblis kuchi bilan quvib chiqarayotgan boʻlsam, u holda sizlarning oʻgʻillaringiz kimning kuchi bilan quvib chiqarishadi? Shu sabab ham ular sizga hakam boʻladilar.
20.Agar Men Xudo dasti ila jinlarni quvib chiqarayotgan ekanman, bu Xudo Shohligining sizga yetib kelgani demak.
21.Agar kuchli odam oʻz uyini qurol-yarogʻi bilan qoʻriqlab tursa, uning mol-mulki bexatar boʻladi.
22.Ammo undan kuchlirogʻi hujum qilib uni yengsa, u tayangan barcha qurollarini tortib oladi va oʻljasini istaganga taqsimlab beradi.
23.Kim Men bilan birga boʻlmasa, Menga qarshidir. Kim Men bilan birga yigʻmasa, sochadi.
24.Yovuz ruh insondan chiqqanidan keyin, rohat izlab suvsiz yerlarni aylanib yuradi va topmagach: “Chiqqan uyimga qaytib boraman”, deydi.
25.Kelgach esa, uyni supurilgan va yigʻishtirilgan holda koʻradi.
26.Shunda borib, oʻzidan ham yovuzroq boshqa yettita ruhni chaqiradi va ular bilan uyga kirib yashay boshlaydi. U odamning keyingi holi avvalgidan battarroq boʻlar”.
27.Iso bu soʻzlarni aytayotganda, xalq orasidan bir ayol ovozini baland qilib:     – Seni asragan qorin, Seni emizgan koʻkrak baxtlidir! – deb yubordi.
28.Lekin Iso dedi:     – Aniqrogʻi, Xudo kalomini tinglab uni bajo keltirganlar baxtlidir!
29.Koʻpdan-koʻp xaloyiq yigʻila boshlagach, Iso soʻz ochib dedi: “Bu nasl yomondir! Bu nasl bir dalil izlamoqda, ammo Yunus paygʻambarning alomatidan boshqa unga dalil berilmaydi.
30.Yunus Nineviya aholisi uchun qanday alomatli boʻlgan boʻlsa, Inson Oʻgʻli ham bu nasl uchun shunday alomatli boʻladi.
31.Janub malikasi qiyomat kunida bu nasl odamlari bilan birga tirilib, ularni mahkum etadi. Chunki u Sulaymonning hikmatini tinglash uchun dunyoning olis elidan kelgan. Hamda mana, Sulaymondan buyukrogʻi bu yerdadir!
32.Nineviya odamlari qiyomat kunida bu nasl bilan birga turib, uni mahkum etadilar. Chunki ular Yunusning va’zi sababli tazarru qilganlar. Hamda mana, Yunusdan buyukrogʻi bu yerdadir!”
33.“Hech kim shamni yoqib, uni koʻrinmas yerga yoki chelakning tagiga qoʻymaydi. Aksincha, kirganlar ziyoni koʻrsin, deb uni shamdonga qoʻyadi.
34.Tanning chirogʻi – koʻz. Agar koʻzing tiniq boʻlsa, butun taning ham nurli boʻlar. Agarda koʻzing yomon boʻlsa, taning ham qorongʻi boʻlar.
35.Shuning uchun, ichingdagi nur qorongʻi boʻlmasligiga e’tibor ber.
36.Agar taningda biron qorongʻi qism boʻlmay, hamma joyi nurlanib tursa, shunda yonar chiroq seni yoritgandek, butun taning ham yorqin boʻlar”.
37.Iso bularni gapirib turganda, bir farziy Uni dasturxonga taklif qildi. Iso uning uyiga kirib, ovqatlanishga oʻtirdi.
38.Iso ovqatdan oldin qoʻllarini yuvmaganini farziy koʻrib, ajablandi.
39.Rabbimiz Iso unga dedi: “Ey farziylar, sizlar piyolayu tovoqning sirtini tozalaysiz-u, ammo ichingiz talonchilik va yovuzlikka toʻlib-toshadi!
40.Hoy befahmlar! Sirtni yaratgan ichni ham yaratgan emasmi?
41.Yaxshisi, oʻzingizda boridan xayr-sadaqa beringlar, shunda sizlar uchun hamma narsa halol boʻladi.
42.Ey farziylar, holingizga voy! Sizlar yalpiz, za’faron va har xil sabzavotdan ushr berasiz-u, ammo haqqoniyat va Xudo sevgisiga beparvosizlar! Bularning birini bajara turib, ikkinchisini ham tashlab qoʻymasligingiz kerak edi.
43.Ey farziylar, holingizga voy! Sizlar ibodatxonalarda toʻrda oʻtirish va xalq yigʻinlarida alik olishni yaxshi koʻrasizlar.
44.Holingizga voy, ey munofiq tafsirchilar hamda farziylar! Sizlar odamlar sezmay ustidan bosib oʻtgan belgisiz qabrlarga oʻxshaysizlar”.
45.Shu mahalda Tavrot tafsirchilaridan biri soʻzga chiqib Isoga: “Ustoz, bu soʻzlarni aytib, bizni ham ranjitding-ku”, – dedi.
46.Iso esa aytdi: “Ey tafsirchilar, sizlarning ham holingizga voy! Siz koʻtarib boʻlmaydigan yuklarni insonlarga yuklaysiz-u, oʻzlaringiz esa u yuklarga barmogʻingizni ham tegizmaysizlar.
47.Holingizga voy! Sizlar ota-bobolaringiz oʻldirgan paygʻambarlarga maqbara qurasizlar.
48.Shu bilan ota-bobolaringizning qilmishlarini tasdiqlab, ularga hamfikrdek boʻlmoqdasizlar. Ular-chi, paygʻambarlarni oʻldirishgandi, sizlar esa ularga maqbara qurib yuribsizlar!
49.Shuning uchun ham Xudo oʻz hikmatlarida shunday degan: “Men ularga paygʻambarlar va rasullar yuboraman. Ulardan ba’zilarini oʻldiradilar, ba’zilarini esa quvgʻin qiladilar”.
50.Shu sababli, dunyo bino boʻlgandan beri toʻkilgan barcha paygʻambarlar qoni, Hobildan tortib, qurbongoh ila ma’bad orasida oʻldirilgan Zakariyogacha toʻkilgan barcha qonlar shu naslning boʻyniga tushadi! Ha, sizlarga yana aytamanki, bu qonlar shu nasldan talab qilinadi!
51.Ey tafsirchilar, ma’rifat kalitini qoʻlga olganingiz uchun holingizga voy! Oʻzlaringiz-ku eshikdan kirganingiz yoʻq, kirmoqchi boʻlganlarga esa toʻsqinlik qilib turibsizlar”.
52.Iso bularni endi aytib tugatar ekan, ulamolar va farziylar Uni qattiq siquvga oldilar, koʻplab soʻroqlarga javob berishga majburladilar.
53.Uning ogʻzidan Uni ayblovchi biron gap chiqishini poylab, Uni tuzoqqa tushirish payida edilar.

Luke XII
1.Shu orada minglarcha odam toʻplanib, bir-birini ezayotganday tuyular edi. Iso oldin Oʻz shogirdlariga qarab soʻzlay boshladi: “Farziylarning xamirturushidan (ya’ni riyokorligidan) ehtiyot boʻlinglar!
2.Ochilmay qoladigan hech yopiq narsa yoʻq, bilinmay qoladigan hech qanday sir yoʻq.
3.Sizning qorongʻilikda soʻzlaganlaringiz yorugʻlikda eshitilajak, berk eshiklar orqasida quloqqa shivirlaganlaringiz tomlar uzra e’lon etilajak”.
4.“Men siz, doʻstlarimga aytaman: badanni oʻldirib, keyin boshqa biron narsa qilishga qodir boʻlmaganlardan qoʻrqmanglar.
5.Biroq kimdan qoʻrqishingiz kerakligini sizlarga uqtiray: kishini oʻldirgandan keyin jahannamga tashlashga ham qodir boʻlgan  Xudodan qoʻrqinglar. Ha, sizlarga aytaman, Undan qoʻrqinglar!
6.Beshta chumchuq ikki tangaga sotilmaydimi? Xudo huzurida bularning birisi ham unutilmagan.
7.Sizlarga kelsak, boshingizdagi sochlar ham bari sanoqli. Demak, qoʻrqmanglar, siz koʻpdan-koʻp chumchuqlardan qadrliroqsiz.
8.Sizlarga yana shuni aytay: kimda-kim insonlar oldida Meni tan olsa, Inson Oʻgʻli ham Xudo farishtalari oldida uni tan oladi.
9.Biroq kimda-kim insonlar oldida Meni inkor etsa, u Xudo farishtalari oldida ham inkor etiladi.
10.Kimki Inson Oʻgʻliga qarshi soʻz aytsa, kechiriladi. Lekin kim Muqaddas Ruhni kufr qilsa, kechirilmaydi.
11.Sizlarni diniy hay’atlar va boshliqlar, hokimlar oldiga olib kelganlarida, nima deb, qanday gapirib oʻzimizni himoya qilamiz, deb qaygʻurmanglar.
12.Chunki nima deyish kerakligini oʻsha onda Muqaddas Ruh sizlarga oʻrgatadi”.
13.Xaloyiq ichidan kimdir Isoga:     – Ustoz, akamga ayt, merosni men bilan boʻlsin, – dedi.
14.Iso unga:     – Ey inson! Meni sizlarga kim qozi yoki meros boʻluvchi qilib qoʻydi? – dedi.
15.Keyin xaloyiqqa:     – Ehtiyot boʻlinglar, oʻzingizni har turli tamagirlikdan saqlanglar. Zero inson umri uning mol-mulki koʻpligiga bogʻliq emas, – dedi.
16.Iso ularga shunday masal keltirdi:     “Bir boy odamning dalasi moʻl hosil berib turar ekan.
17.Boy oʻz-oʻziga:     – Nima qilay? Hosilni qoʻyadigan joyim yoʻq, – deb oʻylab yurgan ekan.
18.– Mana bunday qilaman, – debdi oxiri, – omborlarimni buzib, kattarogʻini quraman, butun gʻalla va mollarimni shu yerga joylayman.
19.Soʻng oʻz-oʻzimga: Ey jonim, deyman, sen koʻp yillarga yetgulik davlat toʻplading. Endi rohat qil, yeb-ichgin, kayf-safo surgin, – debdi.
20.Lekin Xudo unga:     – Ey nodon! Bu kechayoq joning olinadi. Shunda bu tejab qoʻyganlaring kimga qoladi? – debdi.
21.Oʻzi uchun boylik toʻplab, Xudo nazarida boyimagan kishining qismati ana shunday boʻladi”.
22.Iso shogirdlariga yana dedi: “Binobarin, sizlarga aytamanki, nima yeymiz, deb joningiz uchun, nima kiyamiz, deb taningiz uchun tashvishlanib yurmanglar.
23.Jon ovqatdan, tan esa kiyimdan a’lodir.
24.Qargʻalarga qaranglar: ular na ekadi, na oʻradi, na omborlari va na qoʻrxonalari bor. Shunga qaramay, Xudo ularning rizqini beradi. Sizlar esa qushlardan naqadar qadrlisizlar!
25.Sizlardan kim tashvishlanib, oʻz umrini bir lahza boʻlsin uzaytira olar ekan?
26.Bu qadar kichik ishni qilishga qurbingiz yetmas ekan, boshqa narsalar tashvishini qilmoq ne darkor?
27.Piyozgullarga qaranglar, ular qanday oʻsadi! Ular mehnat ham qilmaydi, charx ham yigirmaydi. Ammo sizlarga aytamanki, hatto podshoh Sulaymon oʻzining shuhrat choʻqqisida ham bularning biriday kiyinmagan edi.
28.Bugun bor boʻlib, ertaga oʻchoqqa tashlanadigan dasht oʻtiga Xudo bunday zeb bergan boʻlsa, sizlarni undan kam koʻrarmikin, ey imoni sustlar!
29.Nima yeymiz, nima ichamiz, deb qaygʻurib yurib bezovta boʻlmanglar.
30.Dunyo xalqlari hadeb bu narsalarning payida yuradilar. Lekin sizlarning Otangiz bularga muhtoj ekaningizni biladi-ku!
31.Sizlar, yaxshisi, Xudo Shohligi payida boʻlinglar va qolgani sizga nasib etadi.
32.Qoʻrqmagil, ey kichik poda! Otangiz Shohlikni sizlarga berishni munosib koʻrdi.
33.Mol-mulkingizni sotib, sadaqa beringlar. Oʻzingizga eskirmaydigan hamyonlar qilib, koʻklarda bitmas-tuganmas xazina hozirlanglar. U yerda ularga oʻgʻri ham yaqinlashmas, kuya ham tushmas.
34.Xazinangiz qayerda boʻlsa, yuragingiz ham oʻsha yerda boʻlur”.
35.“Bellaringiz belbogʻliq, chiroqlaringiz yonib tursin!
36.Sizlar xoʻjayin toʻydan qaytishini kutib turgan, u kelib eshikni taqillatishi bilan ochib berishga tayyor turgan odamlardek boʻlinglar.
37.Xoʻjayin kelganda hushyor holda koʻrgan xizmatkorlar baxtlidir! Sizlarga chinini aytayin, u xizmatkorlarini oʻtqazib, bel bogʻlagancha oʻzi ularning xizmatiga tushib ketadi.
38.Xoh yarim kechada, xoh tongotarda xoʻjayin kelib qolsa-yu xizmatkorlarini shunday holda uchratsa, ular qanday baxtlidirlar!
39.Ammo bilinglarki, agar uy egasi oʻgʻri qay soatda kelishini bilganda, u bedor boʻlib, uyiga lahim qazilishiga yoʻl qoʻymas edi.
40.Shuningdek, sizlar ham tayyor boʻlib turinglar, chunki Inson Oʻgʻli siz oʻylamagan soatda kelib qoladi”.
41.Shu payt Butrus Isodan: “Rabbiy, Sen u masalni faqat biz uchun aytyapsanmi, yoki hamma uchunmi?” – deb soʻradi.
42.Rabbimiz Iso dedi: “Uy ahliga oʻz vaqtida rizq-roʻz tarqatish uchun xoʻjayin xizmatkorlariga boshliq qilib qoʻygan ishonchli va aqlli uy boshqaruvchi kim?
43.Xoʻjayin kelib, xizmatkorini yumush qilib turganda koʻrsa, u qanday baxtlidir!
44.Sizlarga chinini aytayin, oʻzining butun mol-mulklari ustidan uni nazoratchi qilib qoʻyadi.
45.Mabodo u xizmatkor oʻz koʻnglida: “Xoʻjayinim yaqin orada kelmaydi”, deb qarolu choʻrilarni ura ketsa-da, yeb-ichib mast-alast boʻlsa,
46.u xoʻjayin xizmatkori kutmagan bir kunda, oʻylamagan bir soatda kelib qoladi-yu, uni tilka-pora qilib, boshiga dahriylar kunini soladi.
47.Xoʻjayinning xohishini bilib, tayyor boʻlmagan, xoʻjayin istagicha ish tutmagan xizmatkor koʻp tayoq yeydi.
48.Bilmay turib jazoga munosib ish qilgan xizmatkor esa oz tayoq yeydi. Kimga koʻp berilgan boʻlsa, undan koʻp talab qilinadi. Kimga koʻp ishonib topshirilgan boʻlsa, undan koʻproq undiriladi”.
49.“Men yer yuziga oʻt yoqish uchun keldim. Oʻt endiyoq alanga olishini qanchalik istardim!
50.Men juda ogʻir dard-alamni boshdan kechirishim kerak. Bu amalga oshmaguncha naqadar qiynalaman!
51.Meni yer yuziga tinchlik keltirish uchun kelgan, deb oʻylaysizlarmi? Sizga yoʻq, aksincha, nizo solgani kelganman, deyapman.
52.Zero bundan buyon bir uyda besh kishi oʻzaro boʻlingan boʻladi, uchtasi ikkitasiga va ikkitasi uchtasiga qarshi tarafkashlik qiladi.
53.Ota oʻgʻliga qarshi, oʻgʻil otasiga qarshi, ona qiziga qarshi, qiz onasiga qarshi, qaynona keliniga qarshi, kelin qaynonasiga qarshi chiqadi”.
54.Iso xalq ommasiga yana ushbuni ham aytdi: “Siz gʻarbdan bulut koʻtarilganini koʻrdingizmi, hamon “jala boʻladi” deysizlar va xuddi shunday boʻladi.
55.Janub shamoli esgan vaqtda sizlar “jazirama issiq boʻladi” deysizlar va shunday boʻladi.
56.Ey riyokorlar! Yeru koʻk yuzini aniqlay bilasiz-u, nega bu vaqt-soatning ma’nosini bila olmaysizlar?
57.Nahotki oʻzingizcha toʻgʻri yoʻlni payqamasangiz?
58.Sen raqibing bilan birga mahkamaga borayotganingda, yoʻl-yoʻlakay u bilan kelishishga harakat qil. Aks holda u seni qozining oldiga sudrab keladi, qozi seni zindonbonga topshiradi, zindonbon esa seni zindon qa’riga tashlaydi.
59.Senga gapim shuki: soʻnggi tiyinni toʻlamaguningcha, u yerdan chiqmaysan”.

Luke XIII
1.Oʻsha vaqtda kimlardir Isoga kelib, hokim Pilat oʻldirgan jalilaliklar haqida xabar qilishdi. Pilat ularni tigʻdan oʻtkazib, qonlarini oʻzlari soʻygan qurbonlar qoniga aralashtirib tashlagan edi.
2.Iso xabarchilarga dedi: “Sizningcha, bu jalilaliklar boshqa butun Jalila kishilaridan koʻproq gunohkor boʻlgani uchun shunchalik jafo chekdilarmi?
3.Sizga yoʻq deyman. Lekin tavba qilmasangiz, hammalaringiz ham ular kabi halok boʻlasiz.
4.Masalan, Siloam minorasi qulaganda, oʻn sakkiz kishi ezilib nobud boʻlgan edi. Sizlar bu kishilarni Quddusda yashovchi hammadan koʻra aybdorroq deb oʻylaysizmi?
5.Sizga yoʻq deyman. Lekin tavba qilmasangiz, hammalaringiz ham ular kabi halok boʻlasiz”.
6.Iso quyidagi masalni ham aytib berdi: “Bir kishining uzumzorida oʻtqazilgan anjir daraxti bor ekan. Kishi kelib, undan meva izlabdi-yu, lekin topolmabdi.
7.U bogʻbonga:     – Men uch yildan beri bu anjir daraxtidan meva izlab kelaman va topolmayman. Uni kesib tashla, nega u yerni band qilib turibdi? – deb aytibdi.
8.Bogʻbon esa shunday javob beribdi:     – Xoʻjayin, daraxtingiz bu yil ham tursin. Men uning yon-bagʻirlarini bir chopib goʻng solay.
9.Balki meva berar. Mayli, agar bermasa, unda kelgusi yil kesib tashlarsiz”.
10.Shanba kuni Iso yahudiy ibodatxonalarining birida ta’lim berayotgan edi.
11.U yerdagi bir ayol oʻn sakkiz yildan beri yomon ruhdan qiynalib ogʻrigan, ikki bukilgan, qaddini sira tiklayolmas edi.
12.Iso uni koʻrgach, yoniga chaqirib dedi:     – Ey xotin, sen dardingdan xalos boʻlding!
13.Soʻng qoʻllarini ayolning boshiga qoʻydi. Ayol qaddi tiklandi-qoldi, Xudoga olqishlar ayta boshladi.
14.Iso dam olish kuni ham shifolash bilan mashgʻul ekanini koʻrgan jamoaboshi achchiqlanib, jamoaga:     – Ishlash uchun olti kun bor. Davolanmoqchi boʻlsangiz, shanbadan boshqa kun kelinglar, – dedi.
15.Rabbimiz Iso unga javoban dedi:     – Ey munofiq! Shanba kuni boʻlishiga qaramay, har biringiz oʻz hoʻkiz yoki eshagingizni oxurdan yechib sugʻorgani olib bormaysizmi?
16.Shunga koʻra, oʻn sakkiz yildan beri shayton bogʻlab qoʻygan, bobomiz Ibrohim qizi hisoblangan bu ayolni shanba kuni kishanlaridan ozod qilish oʻrinli emasmidi?
17.Isoning bu soʻzlari Unga qarshilik koʻrsatganlarning hammasini uyatga qoʻydi. Butun xalq esa Iso bajarayotgan barcha ajoyib ishlarni koʻrgani sayin quvonar edi.
18.Iso yana soʻz oldi: “Xudoning Shohligi nimaga oʻxshash? Uni nimaga tenglashtirayin?
19.U bir odam oʻz bogʻiga ekkan xantal urugʻiga oʻxshar. Urugʻ unib, ulkan daraxt boʻlibdiki, shoxlari aro koʻk qushlari ham qoʻnib uya quribdi”.
20.Tagʻin dedi: “Xudoning Shohligini nimaga oʻxshatay?
21.U bir ayol butun xamirni oshirish uchun uch togʻora unga qorishtirib solgan xamirturush burdasiga oʻxshar”.
22.Iso Quddus tomon yoʻl olib, shaharma-qishloq yurib ta’lim berar edi.
23.Kimdir Unga savol berdi:     – Hazrat, najot topadiganlar ozmi?     Iso hammaga aytdi:
24.“Tor eshikdan kirish uchun jon kuydiringlar. Sizga shuni aytay:
25.Uy Egasi turib eshikni bekitib qoʻygach, koʻplar kirish uchun intiladilar, biroq kirolmaydilar. Oʻshanda sizlar ham tashqarida qolib:     – Yo Rabbiy, yo Rabbiy, bizlarga ochib ber! – deb eshikni taqillata boshlaysizlar. Lekin U sizlarga:     – Kim va qayerdan ekaningizni bilmayman, – deb javob beradi.
26.Shunda sizlar:     – Biz Sening oldingda yeb-ichdik, Sen bizning koʻchalarda ta’lim berib yurding-ku, – deb aytasizlar.
27.U esa:     – Kimsiz, qayerdansiz, bilmayman, deb sizlarga aytib edim-ku. Ey badkirdorlar toʻdasi, Mening koʻzimdan uzoqlashinglar! – deydi.
28.Oʻshanda yigʻi-sigʻi va ohu vohlar chekasizlar. Chunki oʻzingizni tashqariga quvgʻindi, Ibrohim, Is’hoq, Yoqub va barcha paygʻambarlarni esa Xudoning Shohligi soyasida koʻrasizlar.
29.Sharqu gʻarbdan, shimolu janubdan odamlar kelib, Xudo Shohligida ziyofatga oʻtiradilar.
30.Oʻsha vaqt ba’zi oxirgilar birinchi, birinchilar esa oxirgi boʻladilar”.
31.Oʻsha kuni farziylardan ayrimlari Isoning oldiga kelib:     – Bu yerdan chiqib ket, chunki Hirod Seni oʻldirmoqchi, – deyishdi.
32.Iso ularga shunday dedi:     – Borib u tulkiga aytinglar: Men bugun va erta jinlarni quvib, shifokorlik qilmoqdaman. Uchinchi kuniyoq davrim tugar.
33.Shunday boʻlsa ham, Men bugun, erta va indin Oʻz yoʻlimdan ogʻmay yuraverishim kerak. Chunki paygʻambar Quddusdan tashqarida oʻldirilishi maholdir.
34.O Quddus, Quddus! Paygʻambarlarni qatl qilib, huzuringga yuborilganlarni toshboʻron qilguvchi shahar! Tovuq oʻz joʻjalarini qanotlari ostiga qanday toʻplasa, Men ham sening bolalaringni necha bor shunday toʻplamoqchi boʻldim, lekin siz istamadingiz.
35.Mana, sizning uy-joyingiz huvullab qoladi. Sizga shuni aytib qoʻyay: “Xudovand nomidan Kelayotgan muborak”, – deb xitob qilmaguningizcha, Meni yana koʻrmaysizlar.

Luke XIV
1.Bir shanba kuni Iso farziylar mazhabi boshliqlaridan birining uyiga mehmonga bordi. Uni zimdan kuzatib turishardi.
2.Isoning oldida istisqo dardidan qiynalib yurgan bir odam paydo boʻldi.
3.Iso uni koʻrishi bilan Tavrot tafsirchilari va farziylarga qayrilib:     – Dam olish kunida kishini shifolash mumkinmi, yoʻqmi? – deb soʻradi.
4.Ular esa indamadilar.     Iso bu odamni ushladi-da, shifolab, joʻnatib yubordi.
5.Soʻng din peshvolariga dedi:     – Sizlardan kimningdir oʻgʻli yoki hoʻkizi quduqqa tushib ketsa, shanba kuni boʻlishiga qaramay, darhol chiqarib olmasmidingiz?
6.Ular esa bu gapga biron javob topa olmadilar.
7.Mehmonlar toʻrda oʻtirishga intilayotganlarini payqagan Iso ularga ibratli naql aytdi:
8.“Seni birov nikoh toʻyiga chaqirsa, toʻrga chiqib oʻtiraverma. Ehtimol, taklif etilganlar orasida sendan e’tiborlirogʻi boʻlib qolar.
9.Shunda ikkovingizni ham chaqirgan mezbon kelib senga: “Bu oʻrinni unga boʻshatib ber”, – deyishi mumkin. Sen esa xijolat tortib, poygahda oʻtirishga majbur boʻlasan.
10.Shuning uchun, taklif etilgan boʻlsang, poygahda oʻtirib tur, toki mezbonning oʻzi kelib senga: “Doʻstim, iltimos toʻrga chiqqin”, – deb aytsin. Shunda boshqa mehmonlar koʻzida sening hurmating ortadi.
11.Kimki oʻzini yuqori olsa, pasaytiriladi. Kimki oʻzini past olsa, yuksaltiriladi”.
12.Soʻng Iso Oʻzini taklif qilgan uy egasiga dedi: “Tushki yoki kechki ziyofat qilganingda, doʻst, aka-uka, qarindosh-urugʻ va boy qoʻshnilaringnigina chaqirib turma. Chunki ular ham seni chaqirib, qarimta qilishiga toʻgʻri keladi.
13.Aksincha, ziyofat berganingda, qashshoq, mayib, shol va koʻrlarni chaqir.
14.Shunda sen baxtlisan. Chunki ular senga qarimtasini qaytara olmasa-da, lekin qiyomatda solihlar tirilganida sen buning qarimtasini koʻrasan”.
15.Iso bilan birga dasturxon atrofida oʻtirganlardan biri bu soʻzlarni eshitib, Unga:     – Xudoning Shohligida tuz totgan kishi baxtlidir! – dedi.
16.Iso oʻz navbatida unga dedi:     “Bir odam kechki katta dasturxon yasab, koʻplarni taklif etibdi.
17.Ziyofat vaqti yetganda:     – Kelinglar, dasturxon tayyor boʻldi, – deb mehmonlarni chaqirmoq uchun xizmatkorini yuboribdi.
18.Shunda hammalari kelishib olgandek, uzr soʻray boshlashibdi. Birinchisi unga:     – Men yer sotib oldim, borib uni koʻrishim kerak. Iltimos, meni kechiring, – debdi.
19.Boshqasi esa:     – Men besh juft hoʻkiz sotib oldim, ularni sinagani boryapman. Iltimos, meni kechiring, – debdi.
20.Uchinchi birovi ham:     – Men xotin oldim, shuning uchun kelolmayman, – debdi.
21.Xizmatkor qaytib kelib, xoʻjayiniga vaziyatni tushuntiribdi. Xoʻjayin gʻazablanib, xizmatkoriga:     – Tez boʻl, shaharning yoʻlak va koʻchalarini kezib chiq, qashshoq, mayib, shol va koʻrlarni bu yerga olib kel, – debdi.
22.Xizmatkor  borib kelib:     – Xoʻjayin, buyurganlaringizni bajardim-u, yana ham boʻsh joy bor, – debdi.
23.Shunda xoʻjayin xizmatkoriga:     – Yoʻllarga chiq, soʻqmoqlarga bor, elni kelishga qista, toki uyim toʻlsin, – debdi.
24.– Sizlarga aytamanki, chaqirilgan odamlardan birortasi ham ziyofatimdan totib koʻrmaydi. [Chunki da’vat etilganlar koʻp, ammo tanlanganlar ozdir.]”
25.Koʻpdan-koʻp xaloyiq Iso bilan birga borar ekan, U oʻgirilib ularga dedi:
26.“Agar kim Mening huzurimga kelsa-yu, oʻzining ota-onasi, xotini, bola-chaqasi, aka-ukasi, opa-singillari va hatto oʻz jonidan koʻngil uzmasa, u Mening shogirdim boʻlolmaydi.
27.Kimki oʻz xochini koʻtarib orqamdan yurmasa, Mening shogirdim boʻlolmaydi.
28.Sizlardan birortangiz imorat qurmoqchi boʻlsangiz, uni bitirish uchun mablagʻ yetarlimi, deb oldindan xarajatini hisoblab chiqmaysizmi?
29.Boʻlmasa poydevor solib, imorat qura bilmasangiz, oʻtgan-ketgan koʻrib:
30.“Bu odam qurishni boshladi-yu bitira olmadi”, – deb masxara qilishadi.
31.Yoki qaysi podshoh boshqa bir podshohga qarshi urushga borsa, oʻzimning oʻn ming askarim bilan yigirma ming askarga qarshi chiqishga kuchim yetarmikan, deb oldindan oʻtirib maslahatlashmas ekan?
32.Kuchi yetmasa, dushman hali uzoqdaligida uning oldiga elchi yuborib sulh soʻraydi.
33.Shunday qilib, sizlardan har biringiz oʻzingizning bor-yoʻgʻingizdan koʻngil uzmasangiz, Mening shogirdim boʻlolmaysiz.
34.Tuz – yaxshi narsa. Lekin tuz oʻz ta’mini yoʻqotsa, uni yana nima bilan shoʻr qilish mumkin?
35.Yerga ham, goʻngga ham yaramaydi, uni axlatga tashlab yuboradilar. Kimning eshitar qulogʻi boʻlsa, eshitsin!”

Luke XV
1.Har qanday gunohkor odamlar va soliqchilar Isoni tinglash uchun Uning oldiga oqib kelar edilar.
2.Buni koʻrgan farziylar va ulamolar: “Mana, U gunohkorlarni qabul qilib, birga yeb-ichmoqda”, – deb norozilik bildirdilar.
3.Iso esa ularga quyidagi masalni aytib berdi:
4.“Sizlardan kimningdir yuzta qoʻyi boʻlsa-yu, ulardan birortasini yoʻqotsa, toʻqson toʻqqiztasini dashtda qoldirib, yoʻqolgan qoʻyni topmaguncha qidirmaydimi?
5.Uni topgach, quvonib yelkasiga olib koʻtarib ketadi.
6.Uyga kelgach, doʻstlari bilan qoʻshnilarini chaqirib: “Men bilan birga quvoninglar, men yoʻqolgan qoʻyimni topdim”, – deydi.
7.Sizlarga aytamanki, xuddi shunga oʻxshab, tavbaga hojat sezmagan toʻqson toʻqqiz taqvodordan koʻra, tavba qilgan bittagina gunohkor uchun osmonda shodlik boʻladi”.
8.“Yoki qaysi bir ayolning oʻnta kumush tangasi boʻlsa-da, bittasini yoʻqotib qoʻysa, u sham yoqib pulni topmaguncha uyini supurib-sidirib sinchiklab qidirmaydimi?
9.Pulni topgach, dugonalari bilan qoʻshnilarini chaqirib: “Men bilan birga quvoninglar, men yoʻqolgan tangamni topdim”, – deydi.
10.Sizlarga aytamanki, xuddi shuningdek, tavba qilgan bitta gunohkor uchun Xudo farishtalari huzurida shodlik boʻladi”.
11.Iso yana dedi: “Bir odamning ikki oʻgʻli bor ekan.
12.Ularning kichigi otasiga:     – Ota, mol-mulkingizdan menga tegishli qismini bering, – debdi.     Ota bisotini ikki oʻgʻliga boʻlib beribdi.
13.Bir necha kundan keyin kichik oʻgʻil bor-yoʻgʻini yigʻishtirib, uzoq bir mamlakatga ketibdi. U yerda shaloq yashab, mol-dunyosini koʻkka sovurib yuribdi.
14.Borini isrof etgandan keyin, u mamlakatda ogʻir qahatchilik boshlanibdi, yigit ham muhtojlikka yoʻliqibdi.
15.U borib, bu mamlakat fuqarolaridan biriga yollanibdi. U esa yigitni oʻz dalasidagi toʻngʻizlarni boqishga yuboribdi.
16.Nihoyat, yigit toʻngʻizlar yeydigan qoʻzoqlar bilan qornini toʻydirishga ham zor boʻlibdi, lekin unga shuni ham ravo koʻrishmas ekan.
17.Oʻziga kelgach, u debdi: “Otamning qanchadan-qancha yollanma ishchilarining noni oshib-toshib yotibdi, men esa bu yerda ochlikdan oʻlyapman.
18.Endi otamning oldiga boray va unga: Ota, men Xudoga va sizga qarshi gunoh qildim.
19.Endi sizning oʻgʻlingiz atalishga loyiq emasman. Meni yollanma ishchilaringiz qatoriga qabul qilsangiz, bas, deyman”.
20.Yigit otasi oldiga ravona boʻlibdi. U hali uzoqda kelayotganligidayoq, otasi oʻgʻlini koʻrib, koʻngli boʻshab ketibdi. Yugurgancha borib, oʻgʻlining boʻynidan quchib, yuz-koʻzlaridan oʻpibdi.
21.Oʻgʻli unga:     – Ota, men Xudoga va sizga qarshi gunoh qildim. Endi sizning oʻgʻlingiz deb atalishga loyiq emasman, – debdi.
22.Ota xizmatkorlariga shunday buyuribdi:     – Tez boʻling, eng nafis toʻn keltirib yelkasiga yoping, qoʻliga uzuk taqing, oyoqlariga choriq kiygizinglar.
23.Boʻrdoqini olib chiqib, soʻyinglar, yeb-ichaylik, xursandchilik qilaylik.
24.Chunki mening bu oʻgʻlim oʻlgan edi – tirildi, yoʻqolgan edi – topildi.     Shunday qilib, xursandchilik qila boshlabdilar.
25.Katta oʻgʻil shu paytda dalada ekan. Qaytayotib uyga yaqinlashganda, qulogʻiga cholgʻu va oʻyin-kulgi sadolari eshitilibdi.
26.Xizmatkorlardan birini chaqirib:     – Nima gap? – deb soʻrabdi.
27.– Ukangiz keldi, otangiz uni sogʻ-salomat koʻrgani uchun boʻrdoqini soʻydilar, – debdi u.
28.Shunda katta oʻgʻil achchiqlanib, ichkariga kirgisi kelmabdi. Otasi esa tashqariga chiqib, oʻgʻliga oʻtinib gapiribdi.
29.U otasiga javob beribdi:     – Men shuncha yildan beri sizga xizmat qilaman. Sira sizning buyrugʻingizga qarshi chiqqanim yoʻq. Lekin doʻstlarim bilan xursandchilik qilishim uchun siz menga bitta uloq ham atamadingiz.
30.Ammo mol-mulkingizni fohishalarga sarflab qaytgan anavi oʻgʻlingizga boʻrdoqi soʻyibsiz!
31.Otasi unga shunday javob beribdi:     – Oʻgʻlim! Sen doimo men bilan birgasan, mening hamma narsam seniki.
32.Biroq bugun shodlanish, xursandchilik qilish kerak. Chunki sening bu ukang oʻlgan edi – tirildi, yoʻqolgan edi – topildi”.

Luke XVI
1.Iso Oʻz shogirdlariga ham aytdi:     “Bir boyning xoʻjalik ishlarini boshqaruvchisi bor ekan. Boyning qulogʻiga, ish boshqaruvchi mol-mulkingizni bejo sarf qilib yuribdi, degan chaquv yetibdi.
2.Shunda boy ish boshqaruvchini chaqirib:     – Sen toʻgʻringda uzunquloq gap yuribdi. Ishlaringning hisobini ber, sen endi uyimni boshqarolmaysan, – debdi.
3.Ish boshqaruvchi oʻzicha:     – Nima qilsam ekan? – debdi. – Xoʻjayinim boshqaruvchilikni qoʻlimdan olyapti. Yer qazishga kuchim yetmaydi, tilanchilik qilish esa menga uyat.
4.Boshqaruvchilikdan boʻshatilganimdan soʻng odamlar yana oʻz uylariga qabul qilishlari uchun nima qilsam boʻladi?     Soʻng:     – Ha, topdim! – debdi-da,
5.xoʻjayinidan qarz boʻlganlarning har birini alohida yoniga chaqiribdi. Birinchisidan soʻrabdi:     – Xoʻjayinimdan qancha qarzing bor?
6.– Yuz kuva zaytun moyi, – javob beribdi u.     – Tilxatingni ol, tezda oʻtirib ellik kuva deb yoz! – debdi unga ish boshqaruvchi.
7.Keyin boshqasidan ham soʻrabdi:     – Sening qancha qarzing bor?     – Yuz qanor bugʻdoy, – javob beribdi u. Unga ham:     – Tilxatingni ol, sakson qanor deb yoz! – debdi.
8.Xoʻjayini esa oʻzining bu shum ish boshqaruvchisini, aqlli ish qilding, deb maqtabdi. Chindan ham bu dunyoning odamlari oʻzlariga oʻxshaganlar orasida nur ahlidan koʻra es-hushliroq harakat qiladilar”.
9.“Men sizga aytamanki, bu bevafo dunyoning boyligidan foydalanib doʻst orttiringlar, toki bu boylik tugagach, sizlarni abadiy makonlarga qabul qilsinlar.
10.Kichik ishda sadoqatli boʻlgan buyuk ishda ham sadoqatlidir. Kichik ishda sadoqatsiz boʻlgan buyuk ishda ham sadoqatsizdir.
11.Agar siz bu bevafo dunyoning boyligiga sodiq boʻlmasangiz, haqiqiy boylikni sizga kim ishonib beradi?
12.Agar boshqalarning narsasiga sodiq boʻlmasangiz, oʻz nasibangizni sizga kim beradi?
13.Hech qanday xizmatkor ikki xoʻjayinga xizmat qilolmaydi. U yo birini yomon koʻrib, boshqasini sevadi, yoki biriga ixlos qoʻyib, boshqasini xor qiladi. Siz ham Xudoga, ham pulga birdek sigʻina olmaysiz”.
14.Farziy mazhabidagilar bularni eshitib, pulparast boʻlganlari uchun Isoga mazax qila boshladilar.
15.Iso ularga dedi: “Siz odamlar oldida oʻzingizni taqvodor qilib koʻrsatasizlar, lekin Xudo yuragingizni biladi. Ana, odamlarda koʻkka koʻtarilgan neki boʻlmasin, Xudo nazarida jirkanchdir.
16.Tavrot va Paygʻambarlar davri Yahyo kelguncha davom etdi. U vaqtdan buyon Xudo Shohligi toʻgʻrisidagi Xushxabar va’z qilinmoqda va hamma bu Shohlikka kirish uchun zoʻr bermoqda.
17.Biroq Tavrotdan bir chiziq yoʻqolishidan koʻra, yeru osmonning yoʻqolishi osonroqdir.
18.Kimda-kim oʻz xotinidan ajralib, boshqasiga uylansa, zino qilgan boʻladi. Shuningdek, eridan ajralgan xotinga uylangan kishi ham zino qilgan boʻladi”.
19.“Kimxob va shoyi kiyimlar kiyib, har kuni dabdabali bazmlarda kayf-safo surgan bir boy odam bor ekan.
20.Boyning darvozasi oldida hamma badaniga yara toshgan Lazar ismli bir qashshoq gadoy yotar ekan.
21.U boy dasturxonidan toʻkilgan ushoqlar bilan qorin toʻydirishni orzu qilar, itlar esa kelib uning yaralarini yalab ketar ekan.
22.Bir kuni gadoy oʻlib qolibdi, farishtalar uni Ibrohim alayhissalomning yoniga olib boribdilar. Keyin boy ham oʻlib, uni koʻmishibdi.
23.Tamugʻ azobidan oʻtar ekan, boy boshini koʻtarib uzoqdagi Ibrohimni va uning yonidagi Lazarni koʻribdi.
24.U faryod koʻtarib:     – Ey Ibrohim ota! Menga rahm qilib Lazarni yuborgin, u barmogʻining uchini suvga botirib tilimga suv tomizsin. Chunki men bu olovda koʻp azob chekyapman, – debdi.
25.Ibrohim unga shunday javob beribdi:     – Unutma, oʻgʻlim, sen hayotingda yaxshilik nasibangni olib boʻlding, Lazar esa yomonlik nasibasini olib boʻldi. Endi u bu yerda tasalli topyapti, sen boʻlsang, azob chekyapsan.
26.Bundan tashqari, siz bilan bizning oramizda tubsiz jarlik bor. Bu yerdan siz tomon oʻtmoqchi boʻlganlar oʻta olmaydilar va u yerdan biz tomon ham oʻtmaydilar.
27.– Unday boʻlsa, ey ota, sendan oʻtinib soʻrayman, Lazarni otamning uyiga yuborgin.
28.Mening beshta ukam bor. Ular ham bu azobli joyga kelmasliklari uchun ularni ogohlantirib qoʻysin, – debdi boy.
29.Ibrohim unga:     – Ular Muso paygʻambarni va boshqa paygʻambarlarni bilishadi, ularga quloq solishsin, – debdi.
30.Boy esa:     – Yoʻq, Ibrohim ota, quloq solmaslar. Faqat oʻliklardan biri ularning oldiga borsa, oʻshanda tavba qilarlar, – debdi.
31.Ibrohim shunday debdi:     – Agar Muso va boshqa paygʻambarlarga quloq solmagan boʻlsalar, oʻliklardan biri tirilib borsa ham ishonmaydilar”.

Luke XVII
1.Iso oʻz shogirdlariga yana dedi: “Vasvasalar kelishi shaksizdir. Lekin kim orqali kelsa, oʻsha odamning holiga voy!
2.Bu kichiklardan birontasini yoʻldan ozdirgandan koʻra, uning boʻyniga tegirmon toshini osib, dengizga tashlanishi u uchun foydaliroq boʻlar edi.
3.Oʻzlaringizga ehtiyot boʻlinglar!     Agar birodaring gunoh qilsa, unga tanbeh ber. Agar tavba qilsa, uni kechir.
4.Agar senga qarshi bir kunning oʻzida yetti marta gunoh qilsa-yu, yetti marta senga qaytib kelib: “Tavba qildim”, – desa, uni kechirib yubor”.
5.Havoriylar Rabbimiz Isoga:     – Imonimizga imon qoʻsh, – dedilar.
6.Rabbimiz javob berdi:     – Agar zigʻirday imoningiz boʻlib, shu tut daraxtiga: “Ildizing bilan qoʻporilib chiq va dengizga koʻchib ildiz ot”, – desangiz, daraxt sizga boʻysunadi.
7.“Orangizdagi qay biringiz qoʻsh haydovchi yoki podachi xizmatkoringiz daladan qaytgach, unga: “Tez kelib dasturxonga oʻtir”, – deysiz?
8.Aksincha: “Kechki ovqatimni tayyorla, ishga bel bogʻlab, ovqatlanib boʻlgunimcha menga xizmat qil, undan keyin oʻzing yeb-ichasan”, – demaysizmi?
9.Xoʻjayin buyurgan ishlarni bajargan qul tashakkur olarmikin? Qaydam.
10.Sizlar ham shunga oʻxshab, oʻzingizga buyurilgan hamma ishni bajargandan soʻng: “Bizlar arzimaydigan qullarmiz, faqat zimmamizdagi ishni qildik”, – denglar”.
11.Iso Samariya bilan Jalila oraligʻidan oʻtib, Quddus tomon yoʻl oldi.
12.U bir qishloqqa kirayotganda, oʻnta moxovga duch keldi. Ular uzoqda turgancha
13.ovozlarini baland qilib:     – Ey Ustozimiz Iso, bizga rahm qil! – deyishdi.
14.Ularni koʻrgan Iso:     – Borib, oʻzlaringni ruhoniylarga koʻrsatinglar, – dedi.     Ular esa yoʻlda ketayotib, moxovdan forigʻ boʻlishdi.
15.Ulardan biri oʻzining shifo topganini payqagach, baland ovoz bilan Xudoni ulugʻlab orqaga qaytdi.
16.Isoning oyoqlariga yiqilib Unga tashakkur bildirdi. Bu odam samariyalik edi.
17.Iso:     – Shifo topgan oʻn kishi edi-ku? Qolgan toʻqqizingiz qani?
18.Xudoni ulugʻlash uchun shu begona kishidan boshqa hech kim qaytib kelmadimi? – dedi.
19.Soʻng u odamga:     – Oʻrningdan turib bora qol, ishonching seni qutqardi, – dedi.
20.Farziylar Isoga:     – Xudoning Shohligi qachon keladi? – degan savolni berishdi. Iso ularga javob berdi:     – Xudoning Shohligi koʻzga koʻrinib kelmaydi.
21.“Qara, u bu yerda”, yoki “Ana u yerda”, – deb ham aytishmaydi. Mana, Xudoning Shohligi oʻz ichingizdadir.
22.Soʻng Iso shogirdlariga qayrilib, dedi:     – Shunday kunlar keladiki, Inson Oʻgʻlining bittagina kunini koʻrishga havas qilasizlar, biroq koʻrolmaysizlar.
23.Sizlarga: “Mana, u bu yerda”, yoki “Mana shu yerda”, deb aytishsa, bormanglar, ularning orqasidan quvmanglar.
24.Chunki chaqmoq chaqib, falakni bir uchidan boshqa uchigacha yarqiratib yuborganidek, Inson Oʻgʻli ham Oʻz kunida xuddi shunday paydo boʻladi.
25.Lekin undan avval U koʻp azob chekishi va bu nasl tomonidan rad qilinishi kerak.
26.Nuh paygʻambar davrida qanday boʻlgan boʻlsa, Inson Oʻgʻli keladigan kunlarda ham shunday boʻladi.
27.Nuh kemaga kirgan kuniga qadar yedilar, ichdilar, uylandilar, turmushga chiqdilar. Va toʻfon kelib, hammani halok qildi.
28.Lut kunlarida ham shunday boʻldi: yeb-ichdilar, oldi-sotdi qildilar, ekin-tikin va binokorlik bilan mashgʻul boʻldilar.
29.Lekin Lut Sadoʻm shahridan chiqqan kuniyoq osmondan olov va oltingugurt yogʻib, hammani halok qildi.
30.Inson Oʻgʻli zohir boʻlgan kunda ham xuddi shunday boʻladi.
31.U kunda tomning ustida boʻlgan kishi uyda qoldirgan anjomlarini olish uchun pastga tushmasin. Shuningdek, daladagi ham qaytib kelmasin.
32.Lutning xotinini eslab turinglar.
33.Kimki jonini saqlashga harakat qilsa, uni yoʻqotadi. Kimki jonini fido qilsa, uni qutqaradi.
34.Sizga yana aytamanki, oʻsha kecha bir toʻshakda ikki kishi boʻladi; biri olinadi, biri qoldiriladi.
35.Ikki ayol birga tegirmon tortayotgan boʻladi; biri olinadi, biri qoldiriladi.
36.[Ikki kishi dalada boʻladi; biri olinadi, biri qoldiriladi.]
37.Shogirdlar Isodan soʻradi:     – Rabbiy, bu voqealar qayerda yuz beradi?     – Murda qayerda boʻlsa, kalxatlar ham oʻsha yerda toʻplanadi, – dedi Iso.

Luke XVIII
1.Iso shogirdlariga doimo, bezmasdan ibodat qilish kerakligi haqida masal aytib berdi:
2.“Bir shaharda Xudodan ham qoʻrqmaydigan, odamdan ham uyalmaydigan bir qozi bor ekan.
3.Oʻsha shaharda bir tul ayol ham yashar ekan. U qozining oldiga doim kelib:     – Meni raqibimdan himoya qiling, – deb oʻtinib yuribdi.
4.Qozi ancha vaqtgacha e’tibor bermas ekan. Oxirida u oʻzi-oʻziga:     – Men Xudodan qoʻrqmayman, odamdan ham uyalmayman.
5.Biroq mayli, bu tul ayol menga tinchlik bermayotgani uchun, uni himoya qila qolay. Boʻlmasa u kelaverib, jonimdan bezor qiladi, – debdi.
6.Eshityapsizmi, insofsiz qozi nima debdi, – davom etdi Rabbimiz Iso.
7.– Nahotki Xudo Oʻziga kechayu kunduz faryod qilayotgan Oʻz tanlaganlarini himoya qilmasa, nahotki ularni koʻp kuttirib qoʻysa?
8.Sizlarga aytamanki, ularni koʻp oʻtmay himoya qiladi. Biroq Inson Oʻgʻli kelganda, yer yuzida imon toparmikin?”
9.Oʻzining taqvodorligini pesh qilib, boshqalarni esa kamsitib yurgan ba’zi odamlarga Iso quyidagi masalni aytib berdi:
10.“Biri farziy, boshqasi soliqchi boʻlgan ikki kishi ibodat qilish uchun ma’badga kiribdilar.
11.Farziy alohida turib, oʻzicha shunday ibodat qilibdi:     – Yo Xudo! Men boshqa odamlarday talonchi, jinoyatchi, zinogar va hatto shu soliqchi singari boʻlmaganim uchun Senga shukr aytaman.
12.Haftada ikki marta roʻza tutaman. Topganimning oʻndan birini ushr uchun ajrataman.
13.Soliqchi boʻlsa uzoqda turib, hatto koʻzlarini osmonga qaratishga ham botina olmay, koʻkragiga urganicha:     – Yo Xudo, men gunohkorga rahm qil! – debdi.
14.Sizga aytamanki, bu odam boyagidan koʻra oqlanib uyiga qaytibdi. Chunki oʻzini yuqori olgan har bir kishi pasaytiriladi, oʻzini past olgan esa yuksaltiriladi”.
15.Ularga qoʻli tegsin, deb Isoning oldiga yosh bolalarni ham keltirishar edi. Shogirdlar buni koʻrib, keltiruvchilarni koyiy boshlashdi.
16.Iso esa bolalarni yoniga chaqirib, shogirdlariga shunday dedi: “Bolalar Mening oldimga kelishlariga ijozat bering, ularni koyimang. Zero Xudoning Shohligi shundaylarnikidir.
17.Sizlarga chinini aytayin: kimki Xudoning Shohligini bola kabi qabul qilmasa, unga kirolmaydi”.
18.Boshliqlardan biri Isodan soʻradi:     – Valine’mat Ustozim! Abadiy hayot nasib boʻlmogʻi uchun nima qilishim kerak?
19.Iso unga dedi:     – Nega sen Meni valine’mat deysan? Birgina Xudodan boshqa hech kim valine’mat emas.
20.Ilohiy amrlarni bilasan: “Zino qilma. Odam oʻldirma. Oʻgʻrilik qilma. Soxta guvohlik berma. Ota-onangni hurmat qil”.
21.– Bularning hammasiga yoshligimdan amal qilib kelaman, – dedi boyagi boshliq kishi.
22.Buni eshitib, Iso:     – Senga yana bir narsa yetishmaydi: nimaga ega boʻlsang, hammasini sot va pulini kambagʻallarga boʻlish. Shundagina osmonda xazinang boʻladi. Va soʻng kelib, Menga ergashgil, – dedi.
23.Boshliq bu soʻzni eshitib, juda xafa boʻldi, negaki u haddan ziyod badavlat edi.
24.Iso uning xafa boʻlganini koʻrib:     – Mol-dunyosi borlar Xudo Shohligiga kirishga naqadar qiynaladi!
25.Boyning Xudo Shohligiga kirishidan koʻra, tuyaning igna teshigidan oʻtishi osonroqdir, – dedi.
26.Buni eshitganlar esa:     – Unday boʻlsa, kim najot topa olar ekan? – deb soʻrashdi.
27.– Odamlarga ilojsiz narsa Xudo uchun iloji bordir, – dedi Iso.
28.– Mana, biz mol-holimizni qoldirib, Sening orqangdan ergashib keldik! – dedi Butrus.
29.Iso shogirdlariga dedi:     – Sizlarga chinini aytayin, Xudo Shohligi yoʻlida uy-joy, ota-ona, aka-uka, opa-singil yoki xotin-bolalarini qoldirib ketgan har bir kishi
30.bu dunyodayoq qat-qat yaxshiliklar topib, u dunyoda esa abadiy hayotga muyassar boʻlur.
31.Iso oʻn ikki shogirdini maxsus chaqirib ularga dedi: “Biz endi Quddusga yaqinlashib qoldik. Ana oʻsha yerda Inson Oʻgʻli toʻgʻrisida yozilgan barcha paygʻambar oyatlari amalga oshadi.
32.Uni majusiylarga topshiradilar, Uni masxaralab haqorat qiladilar, Uning yuziga tupuradilar.
33.Uni qamchilab oʻldiradilar. Ammo uchinchi kuni U qayta tiriladi”.
34.Shogirdlar esa bu soʻzlardan hech narsa anglamadilar. Bu soʻzlar ma’nosi ularga sirli edi, aytilganni ular idrok etmadilar.
35.Iso Yerixo shahriga kirib kelayotganda, bir koʻr yoʻl chekkasida sadaqa soʻrab oʻtirar edi.
36.Oldidan xaloyiq oʻtib ketayotganini eshitib:     – Nima gap? – deb soʻradi.
37.– Nosiralik Iso oʻtyapti, – deb unga xabar qilishdi.
38.Shunda koʻr:     – Ey Dovud Oʻgʻli Iso, menga rahm qil! – deb baqirib yubordi.
39.Oldinda ketayotganlar esa:     – Jim boʻl! – deb uni koyib qoʻyishdi. Lekin u yanada kuchliroq hayqira boshladi:     – Ey Dovud Oʻgʻli, menga rahm qil!
40.Shunda Iso toʻxtab, koʻrni yoniga keltirishlarini buyurdi. Koʻr kelgach,
41.Iso undan soʻradi:     – Sen nima qilishimni istaysan?     – Hazrat, koʻzlarim koʻrsin! – dedi u.
42.Iso unga:     – Koʻzlaring koʻrsin, ishonching seni qutqardi, – dedi.
43.Shu zahoti koʻrning koʻzlari koʻra boshladi. U Xudoga olqishlar aytgancha Isoning ketidan ergashdi. Buni koʻrgan butun xalq Xudoga hamdu sanolar aytdi.

Luke XIX
1.Iso Yerixo shahriga kirib, guzarlaridan oʻtib borardi.
2.Yoʻlda Zakkay ismli bir odam uchradi; u soliqchilarning boshligʻi boʻlib, juda boy edi.
3.U Isoni koʻrishga, kim ekanligini bilishga oshiqar edi. Biroq boʻyi pastligi tufayli va xaloyiq koʻpligidan Uni koʻrolmadi.
4.Isoni koʻrish uchun oldinga yugurib, bir yovvoyi anjir daraxtiga chiqib oldi. Chunki Iso oʻsha yerdan oʻtishi kerak edi.
5.Iso u joyga kelgach, yuqoriga qarab qoʻydi-da, unga:     – Zakkay! Tezroq pastga tush, Men bugun sening uyingga qoʻnishim kerak, – dedi.
6.Zakkay darrov pastga tushdi, Isoni quvonch bilan qarshilab, mehmon qildi.
7.Buni koʻrganlarning hammasi:     – U gunohkor odamning uyiga tashrif buyurdi, – deb norozilik bildirishdi.
8.Ammo Zakkay Rabbimiz Isoning oldida qoʻl qovushtirib turib, Unga dedi:     – Ey Hazrat, mol-mulkimning yarmini kambagʻallarga berib yuboraman. Agar birovning haqini yeb ketgan boʻlsam, toʻrt barobar koʻpaytirib berganim boʻlsin.
9.Iso unga shunday javob berdi:     – Bugun bu uyga najot keldi. Chunki bu odam ham bobomiz Ibrohim oʻgʻlidir.
10.Inson Oʻgʻli esa adashganni izlab topish va qutqazish uchun kelgan.
11.Iso Quddusga yaqinlashib qolgani sababli, Uni tinglayotgan xaloyiq, Xudo Shohligi hozir namoyon boʻlishi kerak, deb oʻylar edi. Shunday qilib, Iso Oʻz nutqini bir masal bilan davom ettirdi:
12.“Asilzoda bir odam oʻzi uchun saltanat olib kelish uchun uzoq mamlakatga boribdi.
13.Oʻzining xizmatkorlaridan oʻn nafarini chaqiribdi-yu, ularga oʻn tilladan boʻlib berib:     – Men qaytib kelgunimcha, bu pulni ishlatib turinglar, – deb joʻnab ketibdi.
14.Holbuki, asilzodaning hamshaharlari uni yomon koʻrishar ekan. Hamshaharlar uning orqasidan elchilar yuborib:     – Bu odam bizga podshoh boʻlishini istamaymiz, – deb ayttiribdilar.
15.Bir muddatdan soʻng u asilzoda saltanat egasi boʻlib, oʻz vataniga qaytib kelibdi. Bergan aqchalari bilan kim qancha foyda undirganini bilish uchun, xizmatkorlarini yoniga chaqirtiribdi.
16.Birinchisi kelib:     – Xoʻjayin, sizning tillangiz oʻn tilla undirdi, – debdi.
17.Xoʻjayin unga:     – Ofarin, sen yaxshi xizmatkor ekansan. Kichik ishda sadoqat koʻrsatganing uchun oʻnta shahar ustidan hokim boʻlasan, – debdi.
18.Ikkinchisi kelib:     – Xoʻjayin, sizning tillangiz besh tilla foyda keltirdi, – debdi.
19.Unga ham:     – Sen ham besh shaharga hokimlik qilasan, – debdi.
20.Uchinchisi kelib:     – Xoʻjayin! Mana sizning tillangiz, men uni roʻmolchaga tugib saqladim.
21.Men sizdan qoʻrqdim, siz qattiqqoʻl odamsiz. Siz bermasdan olasiz, ekmasdan oʻrasiz, – debdi.
22.Xoʻjayin esa unga debdi:     – Ey yomon xizmatkor, ogʻzingdan chiqqanini yelkangga yopishtiray! Mening qattiqqoʻlligimni hamda bermasdan olishimni, ekmasdan oʻrishimni bilarkansan,
23.nega pulimni muomalaga kiritmading? Shunda men kelib, hech boʻlmasa foydasini koʻrardim.
24.Soʻng xoʻjayin yonida turganlarga qarab:     – Uning qoʻlidan tillani olib, oʻn tillasi borga beringlar, – debdi.
25.– Xoʻjayin, uning oʻn tillasi bor-ku! – deyishibdi ular.
26.– Sizlarga rostini aytsam, kimda bor boʻlsa, unga yana beriladi. Kimda yoʻq boʻlsa, qoʻlida bor boʻlgani ham undan tortib olinadi.
27.Endi mening podshohlik qilishimni istamagan oʻsha dushmanlarimga kelsak, ularni shu yerga keltiringlar-da, koʻzim oldida dami tigʻdan oʻtkazinglar!”
28.Bu soʻzlarni aytib, Iso olgʻa bosgancha Quddus sari yoʻl oldi.
29.Zaytun togʻi etagidagi Baytfagiya bilan Baytaniya qishloqlariga yaqinlashgach, U ikki shogirdini yuborib dedi:
30.– Qarshingizdagi qishloqqa boringlar. Qishloqqa kirgach, bogʻlab qoʻyilgan, hozirgacha odam bolasi minmagan xoʻtikni topasizlar. Uni yechib olib kelinglar.
31.Agar kimki sizlardan: “Xoʻtikni nega yechyapsizlar?” – deb soʻrab qolsa, “U Rabbimizga kerak”, deb aytinglar.
32.Shogirdlar joʻnab, xuddi Isoning aytganini topdilar.
33.Xoʻtikni yechayotganlarida uning egalari:     – Nega xoʻtikni yechyapsizlar? – deb soʻrashdi.
34.Shogirdlar:     – U Rabbimizga kerak, – dedilar.
35.Xoʻtikni Isoning oldiga keltirishdi-da, ustiga oʻz kiyimlarini tashlab, Isoni mindirishdi.
36.U minib ketayotganida, qolgan shogirdlar kiyimlarini yoʻlga poyandoz qildi.
37.Iso endi Zaytun togʻidan oshib, past tomonga,  shaharga qarab yurayotgan ediki, shogirdlar tumonati koʻrgan barcha moʻjizalarini eslab xursand boʻlishdi, ovozlarini baland koʻtarib, Xudo sha’niga hamdu sanolar ayta boshlashdi:
38.“Xudovand nomidan kelayotgan Podshoh muborak!     Koʻklarda tinchlik, Arshi A’loda izzat!”
39.Shunda xaloyiq orasidagi ba’zi farziylar Isoga:     – Ustoz, shogirdlaringni jim qil! – deyishdi.
40.U esa ularga javoban:     – Sizga aytamanki, agar bular jim boʻlsa, toshlar chinqirgay! – dedi.
41.Iso Quddusga kiray deganda, shaharni koʻrib, uning holiga yigʻlab yubordi:
42.– Koshki sen hech boʻlmasa shu kuningda tinchligingga nelar darkor ekanini bilsang edi! Biroq hozir bu koʻzlaringdan yashiringandir.
43.Boshingga shunday kunlar tushadiki, dushmanlaring atrofingga devor tortib, chor tarafdan qurshagancha siquvga oladilar.
44.Seni yer bilan yakson qilib, koʻksingdagi farzandlaringni qirgʻin qiladilar. Ilohiy yoʻqlash vaqt-soatini bilmaganing uchun, kulingni koʻkka sovuradilar.
45.Iso ma’badga kirib, ichkarida oldi-sotdi qilayotganlarni quvib chiqara boshladi.
46.Ularga shunday dedi:      –  Tavrotda: “Mening uyim ibodat uyi boʻlgay”, – deb yozilgan. Sizlar esa Xudo uyini qaroqchilar uyasiga aylantirib yuboribsizlar!
47.Iso har kun ma’badda ta’lim beradigan boʻldi. Oliy ruhoniylar, ulamolar va xalq oqsoqollari esa Uni halok qilish payiga tushdilar.
48.Lekin buning chorasini topmadilar, negaki butun xalq Isoni jonu dili bilan tinglar edi.

Luke XX
1.Oʻsha kunlarning birida Iso ma’badda ta’lim berib, xalqqa Xushxabarni bayon etar edi. Oliy ruhoniylar va ulamolar esa oqsoqollar bilan birga kelib,
2.Isoga savol berishdi:     – Bizlarga ayt-chi, Sen bu ishlarni qanday huquq bilan qilyapsan? Bularni qilish uchun Senga kim vakolat bergan?
3.Iso ularga shunday javob berdi:     – Men ham sizlarga bir savol berayin, Menga aytinglar:
4.Yahyo paygʻambar odamlarni suvda tavba qildirish uchun kimdan vakolat olgan edi? Xudodanmi, insondanmi?
5.Ular esa oʻzaro mulohaza yuritdilar: “Agar Xudodan desak, U: “Nega Yahyoga ishonmadingizlar?” – deydi.
6.Agar insondan desak, butun xalq bizni toshboʻron qiladi, chunki xalq Yahyoning paygʻambarligiga qat’iy ishonadi”.
7.Nihoyat Isoga javoban:     – Qayerdanligini bilmaymiz, – dedilar.
8.Iso ularga:     – Unday boʻlsa, Men ham bu ishlarni qaysi vakolat bilan qilayotganimni sizga aytmayman, – dedi.
9.Iso soʻzini davom ettirib, xalqqa ushbu masalni aytib berdi:     “Bir odam uzumzor yaratib, uni bogʻbonlarga ijaraga berib, oʻzi uzoq vaqtga boshqa mamlakatga ketibdi.
10.Hosil chogʻi uzumzor mahsulidan unga berishlari uchun bogʻbonlar oldiga bir xizmatkorini yuboribdi. Lekin bogʻbonlar uni urib, quruq qaytarishibdi.
11.Uzumzor egasi yana bir xizmatkorini yuboribdi. Uni ham urib, haqorat qilib, quruq qaytarib yuborishibdi.
12.Yana uchinchisini yuborganda, uni ham yarador qilib, quvib chiqarishibdi.
13.Shunda uzumzor egasi:     – Nima qilsam ekan? Sevikli oʻgʻlimni yubora qolay. Balki uni koʻrib, insofga kelishar, – debdi.
14.Ammo bogʻbonlar uning oʻgʻlini koʻrishlari bilan oʻzaro muhokamaga tushib:     – Bu merosxoʻr-ku! Uni oʻldiramiz, merosi bizga qoladi, – deyishibdi-da,
15.oʻgʻlini uzumzordan tashqariga haydab, oʻldirishibdi.     Nachora, uzumzor egasi ularni nima ham qilardi?
16.U kelib boyagi bogʻbonlarni yoʻq qiladi, uzumzorni esa boshqalarga topshiradi”.     Buni eshitganlar:     – Xudo koʻrsatmasin! – deb yuborishdi.
17.Iso esa ularga tikilib, shunday dedi:     – U holda,  Zaburdagi:      “Binokorlar keraksiz deb tashlagan tosh     Naq binoning peshtoqidan oʻrin oldi”,– degan oyat nimani ifodalaydi?
18.Kimki bu toshga yiqilsa, parchalanib ketadi. Tosh kimning ustiga tushsa, uni ezib yuboradi.
19.Iso bu masalni ularga qarata aytganini oliy ruhoniylar bilan ulamolar payqab, shu onda Unga qoʻl uzatmoqchi boʻldilar, lekin xalqdan hayiqdilar.
20.Isoni zimdan kuzatib, Uning oldiga oʻzlarini moʻmin-qobil kishilardek koʻrsatuvchi iskovuchlarni yubordilar. Aytadigan biron nojoʻya soʻzi uchun Uni tuzoqqa ilintirish va shu yoʻsin hokimning qoʻli va hukmiga topshirish niyatlari bor edi.
21.Ular Isodan soʻradilar:     – Ustoz! Biz bilamizki, Sen haqiqatgoʻysan, toʻgʻri ta’lim berasan, hech kimga yuz-xotir qilmasdan Xudoning haqiqiy yoʻlini oʻrgatmoqdasan.
22.Bizga ayt-chi, Qaysarga qaramlik soligʻi toʻlashimiz dinga muvofiqmi, yoʻqmi?
23.Iso ularning makkorligini anglab:     – [Nega Meni sinab koʻrmoqchisizlar?]
24.Qani, Menga bir dinor koʻrsatinglar! Bu tangadagi surat va yozuv kimniki? – dedi.     – Qaysarniki, – javob berdi ular.
25.Iso:     – Unday boʻlsa, Qaysarning haqini Qaysarga, Xudoning haqini Xudoga beringlar, – dedi.
26.Shunday qilib, xalq oldida aytgan bironta soʻzi uchun ham Isoni tuzoqqa tushirolmadilar. Uning javobidan hayron boʻlib, lol qoldilar.
27.Oʻshanda qayta tirilish boʻlishini inkor etadigan sadduqiylardan ba’zilari kelib, Isoga savol berdilar:
28.– Ey Ustoz! Muso paygʻambarimiz shunday yozib qoldirgan: “Agar xotini bor odam farzandsiz qazo qilsa, ukasi uning xotinini olib, oʻz akasiga avlod tiklasin”.
29.Xoʻsh, yetti aka-uka bor edi. Birinchisi uylanib, bolasiz oʻtib ketdi.
30.Ikkinchisi ham oʻsha xotinni olib, oʻldi.
31.Shuningdek, uchinchisi ham, hatto yettinchisigacha hammasi ham oʻsha xotinni olib, farzand koʻrmay oʻlib ketdilar.
32.Hammasidan keyin xotin ham oʻldi.
33.Xoʻsh, qiyomatda u qaysi birining xotini boʻladi ekan? Chunki u yettoviga ham xotinlik qilgan edi-ku.
34.Iso ularga javoban dedi:     – Bu dunyoning bolalari uylanadilar va erga tegadilar.
35.Lekin u dunyoga ketganlar hamda tirilishga sazovor boʻlganlar uylanmaydilar ham, erga tegmaydilar ham.
36.Ular endi oʻlim koʻrmaydilar. Ular farishtalar bilan teng boʻlib, qiyomat ahli sifatida Xudoning bolalari boʻladilar.
37.Muso paygʻambarning oʻzi ham  yonayotgan buta toʻgʻrisidagi oyatda Xudovandni “Ibrohimning Xudosi, Is’hoqning Xudosi va Yoqubning Xudosi” deb atab, oʻliklarning tirilishiga ishora qilgan edi.
38.Zotan Xudo oʻliklarning emas, tiriklarning Xudosidir. Unga nisbatan hamma tirikdir.
39.Shunda ulamolardan ba’zilari:     – Ustoz, Sen yaxshi soʻzlading, – dedilar.
40.Va Isodan yana biron gap soʻrashga botinolmadilar.
41.Iso ularga dedi: “Nega Masihni Dovudning oʻgʻli deyishadi?
42.Mana, Dovudning oʻzi Zabur kitobida nima degan:
43.“Xudovand mening Rabbimga aytdi:     Yovlaringni oyoqlaring ostiga yiqitmagunimcha,     Sen Mening oʻng tomonimda oʻltirib turgin”.
44.Demak, Dovud Masihni Rabbim deb atagan boʻlsa, qanday qilib Masih Dovudning oʻgʻli boʻladi?”
45.Butun xaloyiq tinglab turganda, Iso oʻz shogirdlariga burilib dedi:
46.“Uzun kiyimlar kiyib yurishni va xalq yigʻinlarida alik olishni sevadigan, ibodatxonalarda yuqori oʻrinni olish va ziyofatlarda toʻrda oʻtirishni yaxshi koʻradigan ulamolardan ehtiyot boʻlinglar!
47.Ular bevalarning uy-joylarini shilib, xoʻja koʻrsinga uzoq duo oʻqiydilar. Ana bundaylar ogʻirroq jazoga mubtalo boʻlgʻusidir”.

Luke XXI
1.Iso ma’badning sadaqa qutisiga nazar solib, xayr-ehson tashlab turgan boy odamlarni koʻrdi.
2.Shuningdek, ikki tiyin tashlagan bir kambagʻal beva ayolni ham koʻrdi.
3.Shunda Iso dedi: “Sizlarga chinini aytayin, bu kambagʻal beva hammadan koʻproq ehson berdi.
4.Chunki bularning barisi oʻzlarining ortiqcha pullaridan xudoyi qildi. Ammo bu ayol kamchiligiga qaramasdan, oʻzining bor-yoʻgʻini tashladi”.
5.Ba’zi kishilar ma’badning naqadar goʻzal toshlar va baxshidalar bilan bezatilgani toʻgʻrisida soʻzlashar edilar. Iso esa dedi:
6.– Shunday kunlar keladiki, siz shu yerda koʻrib turgan binolardan biror gʻisht butun qolmaydi, hammasi vayron boʻladi.
7.Ular Isodan soʻradilar:     – Ustoz, bu ishlar qachon yuz beradi? Bularning sodir boʻlajagini qanday alomatdan bilmoq mumkin?
8.Iso dedi:     – Yoʻldan ozmaslik uchun ehtiyot boʻlinglar! Zero koʻplar “Bu Menman” va “Vaqt yaqin”, deb Mening nomim ostida keladilar. Ularning orqasidan bormanglar.
9.Urush va isyonlardan darak topganda choʻchimanglar. Chunki bular avvaldan boʻlib oʻtishi kerak, lekin darhol soʻnggi nihoya kelmaydi.
10.Keyin Iso davom etib ularga dedi: “Xalq xalqqa qarshi, podshohlik podshohlikka qarshi koʻtariladi.
11.Ayrim joylarda shiddatli zilzilalar, qahatchiliklar, oʻlatlar boʻladi. Vahimali hodisalar sodir boʻlib, osmonda ajib gʻaroyibotlar yuz beradi.
12.Lekin bularning hammasidan burun sizlarni iskanjaga olib, quvgʻin qiladilar, diniy hay’atlarga topshirib, zindonlarga tashlaydilar. Mening nomim tufayli sizlarni podshohlar va hokimlar oldiga olib boradilar.
13.Shunda siz fursatdan foydalanib,  Men haqda shohidlik qilasizlar.
14.Oʻzimizni qanday himoya qilamiz, deb oldindan qaygʻurmaslikni yuragingizga tugib olinglar.
15.Chunki Men sizlarni ogʻzi botir qilib, shunday hikmat beramanki, sizlarga qarshi chiqqanlardan birortasi ham fikringizni inkor etolmay, gapsiz-soʻzsiz qoladilar.
16.Hatto ota-ona, aka-uka, qarindosh-urugʻ, yor-birodarlaringiz sizni tutib berishadi, ba’zilaringizni esa oʻlimga topshirishadi.
17.Mening nomim tufayli hamma sizdan nafratlanadi.
18.Biroq boshingizdan bir tola soch ham nobud boʻlmaydi.
19.Sabr-bardosh bilan joningizni saqlab qolasiz”.
20.“Quddusni qoʻshinlar qurshab olganini koʻrganda bilingki, shaharning xarob boʻlish vaqti yaqinlashgan.
21.Oʻshanda Yahudiyada boʻlganlar togʻlarga qochsin, shaharning ichida boʻlganlar undan chiqsin, atrof-tevarakda boʻlganlar shaharga aslo kirmasin.
22.Chunki bu kunlar – barcha oyatlar bajo boʻlgʻusi intiqom kunlari boʻladi.
23.U kunlarda homilador va emizuvchi ayollarning holiga voy! Chunki yer yuzini katta musibat chulgʻab olib, bu xalqning boshiga qahr-gʻazab yogʻadi.
24.Ular qilich damidan oʻtkazilib, barcha ellarga asir qilib olib ketiladilar. Yot xalqlarning davroni tugamaguncha, Quddus yot xalqlar tomonidan oyoq osti qilinadi”.
25.“Quyosh, oy va yulduzlarda ajoyib alomatlar paydo boʻladi. Dengiz shovullab-joʻshib toʻlqinlangan sari, yer yuzidagi xalqlar esankirab, ma’yuslikka tushadilar.
26.Odamlar jahonga kelayotgan musibatlarni kutib, qoʻrquvdan ado boʻladilar. Chunki oʻshanda samoviy kuchlar larzaga keladi.
27.Nihoyat, bulut ichida, buyuk qudrat va ulugʻvorlik ila kelayotgan Inson Oʻgʻlini koʻradilar.
28.Bu voqealar roʻy bera boshlaganda, endi xalos boʻlish vaqt-soatingiz yaqinlashganini bilib, qomatingizni gʻoz tutib bosh koʻtaringlar”.
29.Iso ularga bir masalni aytib berdi: “Anjir daraxtiga va daraxtning boshqa turlariga qaranglar:
30.ular yaproq yozayotganini koʻrib, yoz kelib qolganini oʻzingiz ham anglaysiz.
31.Xuddi shunga oʻxshab, boyagi ishlarning sodir boʻlayotganini koʻrganingizda bilingki, Xudoning Shohligi juda yaqindir.
32.Sizlarga chinini aytayin, bu nasl oʻtmasdanoq, bularning hammasi sodir boʻlajak.
33.Yeru osmon bitar, lekin Mening soʻzlarim bitmas.
34.Oʻzingizni ehtiyot qiling! Aysh qilib, kayf surib, hayotning tashvishlari ostida boʻgʻilib, yuraklaringizni yogʻ bosmasin, tagʻin u kun nogahon boshga tushib sizni toʻrga ilintirmasin!
35.Chunki u kun yer yuzida yashovchi har bir kishini bosib olajak.
36.Shu sababdan doim hushyor boʻlinglar. Yuz berguvchi bu musibatlardan omon qolishga kuch topib, Inson Oʻgʻli oldida turishga munosib boʻlmoq uchun doimo ibodat qilinglar”.
37.Iso kunduzi ma’badda ta’lim berar, tunlarini esa shahardan chiqib, Zaytun togʻida oʻtkazar edi.
38.Barcha xalq Isoni tinglamoq uchun ertalabdan ma’badga, Uning huzuriga oqib kelar edi.

Luke XXII
1.Xamirturushsiz non yopiladigan Fisih bayrami yaqinlashayotgan edi.
2.Oliy ruhoniylar bilan ulamolar xalqdan qoʻrqib, Isoni oradan koʻtarish chorasini izlardilar.
3.Shunda oʻn ikki havoriydan biri – Yahudo Ishqariyotning ichiga shayton kirib oldi.
4.Yahudo borib, oliy ruhoniylar va ma’bad mirshabboshilari bilan Isoni qanday qoʻlga tushirish toʻgʻrisida maslahatlashib oldi.
5.Ular sevinib, unga pul berishga ahd qildilar.
6.Yahudo bunga rozilik berdi va Isoni xalq koʻzidan yashirincha ularning qoʻliga tutib berish uchun qulay payt izlaydigan boʻldi.
7.Xamirturushsiz non yeyiladigan va qurbonlik qoʻzi soʻyiladigan Fisih bayramining qutlugʻ kuni keldi.
8.Iso Butrus bilan Yuhannoni yuborib:     – Boringlar, Fisih bayrami taomini yeyishimiz uchun tayyorgarlik koʻringlar, – dedi.
9.Ular Isodan soʻradi:     – Qayerda tayyorlashimizni buyurasan?
10.Iso ularga dedi:     – Xoʻsh, shaharga kirishingizda koʻzada suv koʻtarib ketayotgan bir odam uchraydi. Ortidan u kiradigan uyga ergashib kiring
11.va uy egasiga shunday denglar: “Ustoz sendan: Shogirdlarim bilan Fisih bayram taomini yeydigan xona qayerda, deb soʻrayotir”.
12.Shunda u sizga toʻshalgan katta boloxonani koʻrsatadi. Oʻsha yerda hozirlik koʻringlar.
13.Shogirdlar borib, xuddi Isoning aytganini topdilar va Fisih taomini tayyorlab qoʻydilar.
14.Ziyofat vaqti yetgach, Iso oʻn ikkala havoriy bilan birga dasturxon atrofida joy oldi
15.va ularga dedi:     – Men azob chekmasimdan avval bu Fisih taomini sizlar bilan birga yeyishni juda ham orzu qilgandim.
16.Sizlarga aytib qoʻyay: bu taom Xudo Shohligida toʻla ma’nosini topmaguncha, Men uni boshqa yemayman.
17.Keyin Iso kosani olib, shukrona duosini aytib dedi:     – Buni olinglar, oʻzaro boʻlishinglar.
18.Sizlarga aytib qoʻyay: Xudoning Shohligi amalga oshmaguncha, Men uzum ichkiligini boshqa ichmayman.
19.Soʻngra nonni oldi, shukrona duosini aytib sindirdi va shogirdlariga berib:     – Bu sizlar uchun fido boʻlayotgan Mening tanamdir. Meni eslab turish uchun shunday qilinglar, – dedi.
20.Ovqatlanib boʻlishgach, Iso yana bir bor kosani olib, shunday dedi:     – Bu kosa  Xudo odamzod ila tuzgan Yangi Ahdni bildiradi. Bu ahd Mening sizlar uchun toʻkayotgan qonim evaziga kuchga kiradi.
21.Biroq, Menga xiyonat qiluvchining qoʻli ham Men bilan bir dasturxonga choʻzilmoqda.
22.Ha, Inson Oʻgʻli taqdirida boʻlgan yoʻldan ketib boradir. Ammo Unga xiyonat qilguchi kishining holiga voy!
23.– Kim ekan ichimizda bu ishni qiladigan? – deya havoriylar oʻzaro surishtira boshladilar.
24.Havoriylar orasida, bizdan kim eng buyuk deb hisoblanmogʻi kerak, degan masala haqida tortishuv ham yuz berdi.
25.Iso ularga dedi: “El-yurt podshohlari oʻz xalqlari ustidan hukmronlik qiladilar. Elni boshqaruvchilar olihimmat deb olqishlanadilar.
26.Sizlar esa bunday boʻlmanglar. Aksincha, ichingizda kim katta boʻlsa, eng kichikday boʻlsin. Kim rahbar boʻlsa, xizmatkordek boʻlsin.
27.Qay biri ulugʻdir – dasturxonga oʻtirganmi, yoki xizmat qilib turganmi? Dasturxonga oʻtirgan emasmi? Men esa orangizda bamisoli xizmatkordirman.
28.Sinov chogʻlarimda Men bilan birga dosh berganlar sizlar boʻldingiz.
29.Shu sababdan, Otam Menga vasiyat qilgani kabi, Men ham sizga Shohlikni vasiyat qilaman.
30.Siz Mening Shohligim dasturxonida oʻtirib yeb-ichasizlar, taxtlarga oʻtirib, Isroilning oʻn ikki qabilasi ustidan hukmronlik qilasizlar”.
31.Rabbimiz Iso yana dedi:     – Simun, Simun! Mana, shayton sizlarni bugʻdoy kabi gʻalvirdan oʻtkazishga izn soʻradi.
32.Biroq Men, imondan toymagil, deya sen uchun ibodat qildim. Sen bir kun qaytib kelganingda, birodarlaring imonini mustahkamla.
33.Simun Isoga javoban:     – Rabbiy! Men Sen bilan zindonga ham, oʻlimga ham borishga tayyorman! – dedi.
34.Iso dedi:     – Senga shuni aytayin, Butrus, bugun xoʻroz qichqirmasdan avvaloq sen Meni tanishdan uch marta tonasan.
35.Iso shogirdlariga dedi:     – Men sizlarni hamyonsiz, toʻrvasiz, choriqsiz yuborganimda, biron narsada kamchiligingiz bormidi?     – Hech narsada! – javob berdi ular.
36.Iso ularga shunday dedi:     – Biroq endi kimning hamyoni boʻlsa, oʻzi bilan olsin. Kimning toʻrvasi boʻlsa, yonida koʻtarib yursin. Boʻlmasa, kiyimini sotib qilichga almashtirsin.
37.Sizlarga aytib qoʻyay:  Tavrotdagi “U jinoyatchilar qatorida turdi”, – degan oyat Menda amalga oshmogʻi lozim. Chindan ham, Men toʻgʻrimda yozilgan barcha oyatlar bajo boʻlmoqda.
38.Shogirdlar:     – Rabbiy, ana bu yerda ikkita qilich bor! – deyishdi.     – Bas! – dedi Iso.
39.Iso u yerdan joʻnab, odati boʻyicha Zaytun togʻiga chiqib ketdi. Shogirdlari ham Uning orqasidan ketdilar.
40.Bu yerga kelganda, Iso ularga:     – Vasvasaga tushmaslik uchun ibodat qila turinglar, – dedi.
41.Oʻzi ulardan bir tosh otar masofacha nari bordi-da, tiz choʻkib ibodat qila boshladi:
42.– Ey Ota, koshki bu  zaqqum kosani Mendan oʻtkazib yuborsang! Lekin Men aytgandek emas, Sen aytgandek boʻlsin.
43.Shu orada osmondan bir farishta Isoga zohir boʻlib, Uni quvvatlab turdi.
44.U jon ilinjida yanada hafsala bilan ibodat qildi. Undan chiqqan ter esa yerga tomayotgan qon tomchilariga oʻxshar edi.
45.Ibodatdan turib, Iso shogirdlari yoniga keldi. Ularni qaygʻudan uxlab yotgan holda koʻrdi.
46.Ularga:     – Nega uxlab yotibsizlar? Qani turinglar, vasvasaga tushmaslik uchun ibodat qila turinglar, – dedi.
47.Iso hali bularni gapirib boʻlmasdan, bir olomon koʻzga koʻrindi. Oʻn ikki havoriydan Yahudo ismlisi oldinda kelayotib, Isoga yaqinlashdi-da, Uni oʻpishga chogʻlandi. [Chunki u: “Men kimni oʻpsam, U Oʻsha kishidir”, deb eshlariga aytib qoʻygan edi.]
48.Iso unga:     – Yahudo, sen Inson Oʻgʻliga oʻpish bilan xiyonat qilyapsanmi? – dedi.
49.Isoning yonidagilar voqea qayoqqa yoʻnalayotganini payqab:     – Rabbiy, qilichni ishga solaylikmi? – deyishdi.
50.Ulardan biri esa oliy ruhoniyning qarolini bir urib, oʻng qulogʻini uzib tushirdi.
51.Shunda Iso:     – Qoʻyinglar, bas! – dedi-da, qarolning qulogʻiga qoʻl tegizib uni asl holiga qaytardi.
52.Soʻng Oʻziga roʻpara boʻlgan oliy ruhoniylar, ma’bad mirshabboshilari va oqsoqollar tomon qayrilib, dedi:     – Sizlar xuddi qaroqchining payiga tushgandek qilichu tayoq bilan Meni olgani kelibsizlar!
53.Lekin har kuni sizlar bilan birga ma’badda boʻlganimda Menga qoʻl tegizmadinglar. Biroq endi zamon sizniki, endi zulumot hukmron.
54.Isoni ushlab, bosh oliy ruhoniyning uyiga olib bordilar. Butrus esa uzoqdan ularga ergashib keldi.
55.Hovlining oʻrtasida olov yoqib birga oʻtirishganda, Butrus ham u kishilarning orasiga oʻtirdi.
56.Bir oqsoch Butrusning olov yonida oʻtirganini koʻrib, unga tikilib qaradi-da:     – Bu odam ham U bilan birga boʻlgan! – dedi.
57.Lekin Butrus u ayolga:     – Ey singlim, men Uni tanimayman! – deb inkor etdi.
58.Bir ozdan keyin boshqa bir odam Butrusni koʻrib:     – Sen ham ulardan birisan-ku! – dedi. Lekin Butrus unga ham:     – Ey birodar, men ulardan emasman! – dedi.
59.Biron soat oʻtgandan soʻng yana kimdir:     – Haqiqatan bu odam ham U bilan birga boʻlgan, asli u ham jalilalik, – dedi komil ishonch bilan.
60.Lekin Butrus:     – Birodar, oʻzi nima deyapsan? – dedi unga ham.     Shu zahoti, u gapini tugatmasdanoq, xoʻroz qichqirdi.
61.Rabbimiz Iso Butrusga qayrilib, unga koʻzini tikdi. Shunda Butrus Rabbimizning unga: “Bugun xoʻroz qichqirmasdan, sen Mendan uch marta tonasan”, – degan soʻzini esladi.
62.Va tashqariga chiqib, achchiq-achchiq yigʻladi.
63.Isoni ushlab turgan odamlar esa Uni haqoratlab ura boshladilar.
64.Uning koʻzlarini bogʻlab, yuziga shapaloqlar tortib:     – Qani karomatingni koʻrsat-chi, Seni kim uryapti ekan? – deb soʻrashdi Undan.
65.Yana ancha kufr soʻzlar bilan Uni tahqirladilar.
66.Tong otgach, xalq oqsoqollari va oliy ruhoniylar bilan ulamolar toʻplanib, Isoni oʻzlarining Oliy Kengashi oʻtkaziluvchi mashvaratxonalariga keltirdilar.
67.– Sen Masihmisan? Bizlarga ochigʻini ayt! – deyishdi Uni soʻroq qilib. Iso ularga shundoq dedi:     – Sizlarga aytsam, ishonmaysizlar.
68.Sizlarga savol bersam, javob bermaysiz, Meni ozod ham qilmaysizlar.
69.Biroq bundan buyon Inson Oʻgʻli Qodir Tangrining oʻng tomonida oʻltirajak.
70.Shunda hamma birdaniga:     – Demak, Sen Xudoning Oʻgʻlimisan? – deb soʻrashdi.     – Oʻsha Men ekanimni oʻzingiz aytdingizlar, – dedi ularga Iso.
71.Shunda ular:     – Bizga yana qanday guvohlik kerak? Oʻz ogʻzidan oʻzimiz eshitdik, axir! – deyishdi.

Luke XXIII
1.Butun Kengash a’zolari turib, Isoni Pilatning oldiga keltirdilar.
2.Ular ayblovni boshlab:     – Biz bu Odam xalqimizni yoʻldan ozdirayotganini aniqladik. U Qaysarga soliq toʻlashni man etib, Oʻzini Oʻzi Masih, ya’ni podshoh deb aytmoqda, – dedilar.
3.Pilat Isodan:     – Sen yahudiylarning Podshohimisan? – deb soʻradi. Iso unga javob berib:     – Oʻzing aytyapsan, – dedi.
4.Pilat oliy ruhoniylarga va xalq yigʻiniga xitoban:     – Men bu Odamda hech qanday ayb koʻrayotganim yoʻq, – dedi.
5.Lekin ular qattiq turib:     – Jaliladan tortib shu yergacha – butun Yahudiya boʻylab ta’limotini yoyib, xalqni gʻalayonga solmoqda, – dedilar.
6.Pilat Jalila soʻzini eshitgach:     – Bu Odam jalilalikmi? – deb soʻradi.
7.Isoning Hirod hukumati doirasidan ekanini bilgach, Uni shu kunlarda Quddusda turgan Hirodning qoshiga yubordi.
8.Hirod Isoni koʻrib juda kayfi chogʻ boʻldi. Chunki U haqda xabardor boʻlib, anchadan beri Uni koʻrmoqchi boʻlgan, U qilgan biron-bir moʻjizani oʻz koʻzi bilan koʻrishni umid qilib yurgan edi.
9.Shunday qilib, Unga ancha savollar berdi. Biroq Iso unga hech bir javob qaytarmadi.
10.Atrofda turgan oliy ruhoniylar va ulamolar esa Uni shiddat bilan qoraladilar.
11.Hirodning oʻzi ham askarlari bilan birga Isoni kamsitib masxara qildi-da, Unga shohona chopon kiydirib, Pilatning oldiga qaytarib yubordi.
12.Bu hodisadan avval bir-biriga adovatda boʻlgan Hirod va Pilat oʻsha kuni doʻstlashdilar.
13.Pilat esa oliy ruhoniylar, boshliqlar va xalqni bir yerga chaqirib,
14.ularga dedi:     – Sizlar bu Odamni xalqni yoʻldan ozdirishda ayblab oldimga olib keldinglar. Ammo men Uni oʻz koʻzlaringiz oldida tekshirib koʻrsam-da, sizlar qoʻyayotgan ayblarning birontasini ham Undan topmadim.
15.Men Uni Hirodning oldiga yubordim, Hirod ham hech nima topolmadi. Xullas, Unda oʻlimga loyiq biror-bir ayb topilmadi.
16.Binobarin, Uni bir kaltaklab boʻshatib yuboraman.
17.[Pilat ayni har bayramda bir mahbusni ozod qilishiga toʻgʻri kelar edi.]
18.Xaloyiq esa bir ogʻizdan:     – Unga oʻlim! Bizlarga Barabbani chiqarib yubor! – deb baqira ketishdi.
19.Barabba esa shaharda yuz bergan isyonga aralashib qotillik qilganligidan zindonga tashlangan edi.
20.Pilat Isoni boʻshatib yubormoqchi boʻlib, yana bir bor xaloyiqqa xitob etdi.
21.Lekin ular:     – Uni xochga mixlab qoʻy! Xochga! – deb qichqirdilar.
22.Pilat uchinchi marta ularga xitoban:     – U axir nima yomonlik qildi? Men Unda oʻlimga loyiq biror-bir ayb topganim yoʻq. Shunday ekan, men Uni bir kaltaklab boʻshatib yuborayin, – dedi.
23.Biroq ular ovozlari boricha qichqirishda davom etib, Isoni xochga mixlashni qattiq turib talab qildilar. Nihoyat xaloyiq va oliy ruhoniylarning baqiriq-chaqiriqlari ustun keldi
24.va Pilat ularning talabiga koʻndi.
25.Ular soʻrab turgan, isyonchiligi va qotilligi uchun zindonga solingan odamni ozodlikka chiqarib, Isoni esa ularning ixtiyoriga topshirdi.
26.Isoni olib chiqayotganlarida, daladan kelayotgan Simun ismli kirineyalik bir odamni ushlashdi-da, Isoning orqasidan koʻtarib borish uchun xochni unga yuklashdi.
27.Juda koʻp xaloyiq, jumladan Isoga yigʻi qilib koʻksiga urayotgan talay xotin-qizlar Uning orqasidan ergashib bordi.
28.Iso ularga qarab:     – Ey Quddus qizlari! – dedi. – Men uchun yigʻlamanglar, aksincha, oʻzingiz va bolalaringiz uchun yigʻlanglar.
29.Zero shunday kunlar keladiki: “Tugʻmagan ayollar, bepusht qorinlar, bola emizmagan koʻkraklar baxtlidir”, – deb aytishadi.
30.Oʻshanda togʻlarga: “Ustimizga qulang!”, tepaliklarga esa: “Bizni bosib qoling!” – deb aytishadi.
31.Yam-yashil ogʻochga bunday qilishsa, qurigan ogʻochga ne qilishar ekan?
32.Iso bilan birga ikki jinoyatchini ham oʻlimga olib bordilar.
33.Boshsuyagi degan joyga kelganlarida, Isoni hamda oʻng va soʻl tomonida ikkala jinoyatchini xochga mixlab qoʻydilar.
34.Iso:     – Ey Ota! Ularni kechirgin, ular nima qilayotganini bilmaydilar, – der edi.     Askarlar qur’a tashlab, Isoning kiyimlarini boʻlib ola boshladilar.
35.Xaloyiq tomosha qilib turdi. Ular bilan birga boshliqlar ham Isoning ustidan hiringlashib:     – Boshqalarni qutqarar edi. Modomiki U Xudoning arzandasi – Masih ekan, qani Oʻzini Oʻzi qutqarsin-chi! – deyishardi.
36.Askarlar ham Unga sirka ichirgani yaqinlashib:
37.– Agar Sen yahudiylarning Podshohi boʻlsang, Oʻz-oʻzingni qutqar-chi! – dedilar istehzo bilan.
38.Isoning boshi uzra [yunon, lotin va ibriy tillarida] “Yahudiylarning Podshohi budir” – degan yozuv bor edi.
39.Osilgan jinoyatchilardan biri:     – Agar Sen Masih boʻlsang, qani Oʻzingni va bizlarni ham qutqar, – deb Isoni kufr etdi.
40.Ikkinchisi esa unga ta’na qilib:     – Sen ham ayni jazoga mahkum boʻlib, Xudodan qoʻrqmaysanmi?
41.Mana bizlar qilmishimizga yarasha odilona jazo oldik. U esa hech qanday yomonlik qilgani yoʻq, – dedi.
42.Keyin Isoga:     – Yo Rabbiy, Shohligingga kirganingda meni eslagin! – dedi.
43.Iso unga dedi:     – Senga chindan aytamanki, bugunning oʻzida sen Men bilan birga jannatda boʻlasan.
44.Tush chamasida quyosh qorayib, butun yerni soat uchgacha davomli zulmat qopladi.
45.Ma’baddagi parda oʻrtasidan yirtilib ketdi.
46.Iso baland ovoz bilan faryod qildi:     – Ota! Ruhimni Sening qoʻllaringga topshiryapman.     Shunday dedi-da, jon taslim qildi.
47.Voqeani koʻrib turgan yuzboshi Xudoni ulugʻlab:     – Haqiqatan ham, bu solih Odam ekan, – dedi.
48.Tomoshaga toʻplangan butun xaloyiq sodir boʻlgan voqealarni koʻrib, koʻksiga ura-ura qaytib ketdi.
49.Isoni bilganlarning bari, shu jumladan, Jaliladan Unga ergashib kelgan ayollar uzoqda turgancha, bu hodisotni kuzatdilar.
50.Kengash a’zolaridan Yusuf ismli yaxshi va solih bir kishi bor edi.
51.U yahudiylarning Arimateya shahridan boʻlib, Xudo Shohligiga koʻz tikib yurar edi. U Kengashning qarorida ham, ishida ham ishtirok etmagan edi.
52.Yusuf Pilatning oldiga borib Isoning jasadini soʻradi.
53.Soʻng Uni xochdan tushirib olib kafanladi va qoyada oʻyilgan, hali ichiga kimsa qoʻyilmagan bir qabrga qoʻydi.
54.U kun juma boʻlib, dam olish vaqti boshlanishiga sal qolgan edi.
55.Jaliladan Iso bilan birga kelgan ayollar ham ergashib borib, qabrni va Jasad qanday qoʻyilganini koʻrdilar.
56.Qaytib kelganlaridan soʻng, atirlar va xushboʻy yogʻlar tayyorladilar. Shanba kuni esa ilohiy amr boʻyicha orom oldilar.

Luke XXIV
1.Yakshanba kuni erta tongda ayollar tayyorlab qoʻygan atirlarini olib qabrga keldilar. [Ular bilan birga boshqa bir necha ayollar ham bor edi.]
2.Ular qabr ogʻzidagi toshni agʻdarilgan holda koʻrdilar.
3.Ichkariga kirib, Rabbimiz Iso jasadini topmadilar.
4.Ular bundan gangib turganda, birdan oldilarida yaltiroq kiyim kiygan ikki zot paydo boʻldi.
5.Ayollar vahimadan boshlarini yerga egib turishdi. U zotlar ularga:     – Nega siz tirikni oʻliklar orasidan izlayapsizlar? – deyishdi.
6.– U bu yerda yoʻq, U qaytadan tirilib ketdi. Hali Jalilada ekanidayoq aytganlarini eslangiz.
7.U sizga: “Inson Oʻgʻli gunohkor odamlar qoʻliga tutib berilajak, xochga mixlanajak, uchinchi kuni esa qaytadan tirilajak”, – degan edi-ku.
8.Ayollar Isoning bu soʻzlarini esladilar.
9.Qabrdan qaytib borib, bu haqda oʻn bir havoriyga va boʻlak barchaga ma’lum qildilar.
10.Havoriylarga bu xabarni yetkazganlar – magdalalik Maryam, Yoʻanna, Yoqubning onasi Maryam va ular bilan birga boʻlgan boshqa ayollar edi.
11.Biroq bu soʻzlar havoriylarga quruq gap tuyulib, ayollarga ishonmadilar.
12.Butrus esa oʻrnidan turib, qabr tomon yugurdi. Ichkariga engashib qarab, u yerda faqat kafanning oʻzinigina koʻrdi. Yuz bergan voqeadan hayratga tushib, ortiga qaytdi.
13.Xuddi shu kuni shogirdlardan ikkisi Quddusdan bir tosh uzoqlikdagi Yommaus degan qishloqqa borishar edi.
14.Roʻy bergan bu hodisotlardan oʻzaro gaplashib ketdilar.
15.Oʻzaro soʻzlashib va bahslashib borishar ekan, Isoning Oʻzi ularga yaqinlashib, hamrohlik qildi.
16.Lekin ularning koʻzlari Uni tanimoqqa ojiz edi.
17.Iso ulardan:     – Sizlar oʻzaro nimalar haqida tortishib boryapsiz? Nega yuzingiz gʻamgin? – deb soʻradi.
18.Shogirdlardan Kleopa degani Unga javob berdi:     – Nahotki Quddusga kelganlar orasida shu kunlarda bu yerda sodir boʻlgan hodisalardan bir Oʻzing bexabar boʻlsang?
19.– Qaysi hodisalar? – soʻradi Iso.     – Xudo va butun xalqning oldida qudratli ishi va soʻzi bilan tanilgan nosiralik Iso paygʻambar haqidagi hodisalar-da, – deyishdi Unga.
20.– Bizning oliy ruhoniylar bilan boshliqlarimiz oʻlim jazosini talab qilib, Uni xochga mixlatdilar.
21.Biz Uni Isroilni xalos qiladigan Najotkor deb oʻylab, umidvor boʻlgandik. Buning ustiga-ustak, bu hodisalar sodir boʻlganiga bugun uchinchi kun boʻldiki,
22.bizning ayrim ayollarimiz bizni hayratda qoldirishdi. Ular erta bilan qabrga borib,
23.Uning jasadini topolmay kelishdi. Ular hatto: farishtalarni koʻrdik, deb aytishdi. Farishtalar ularga: “Iso tirik”, – deyishibdi.
24.Shunda oramizdan ba’zi odamlar qabrga borib, xuddi ayollar aytganlarining shohidi boʻlishibdi, Isoning Oʻzini esa koʻrishmabdi.
25.Iso ularga:     – Ey farosatsizlar! Barcha paygʻambar soʻzlariga ishonchi sust odamlar!
26.Masih Oʻz ulugʻvorligiga erishmoq uchun shu azoblarni boshdan kechirmogʻi kerakmasmidi? – dedi.
27.Shunday qilib, Iso Muso paygʻambardan tortib, barcha paygʻambar kitoblarida Oʻzi haqida yozilgan oyatlarning hammasini ularga tushuntira boshladi.
28.Nihoyat, oʻsha borayotgan qishloqqa yaqinlashdilar. Iso Oʻzini yoʻli davom etadigan qilib koʻrsatdi.
29.Lekin ular Unga:     – Biz bilan birga qol, chunki kun botay deb qoldi, endi kech kira boshladi, – deb Uni qistashdi.     Iso ular bilan birga qolgani ichkariga kirdi.
30.Ular bilan birga dasturxon yonida oʻtirganda, nonni olib shukrona duosini aytdi va nonni sindirib ularga berdi.
31.Shundagina ularning koʻzlari ochilib, Uni tanib qolishdi. Biroq Iso shu onda koʻzdan gʻoyib boʻldi.
32.Shogirdlar bir-biriga:     – U yoʻlda biz bilan gaplashib, oyatlarni tushuntirayotganida, koʻnglimizga iliqlik yugurmaganmidi, axir! – dedilar.
33.Shu zahoti oʻrinlaridan turib, Quddusga qaytib bordilar. Oʻn bir havoriyni va ular bilan toʻplanib turganlarni topdilar.
34.Ular kelganlarga:     – Rabbimiz haqiqatan tirilib kelgan, U Simunga zohir boʻlibdi-ku, – dedilar.
35.Kelganlar ham yoʻldagi voqealarni, Iso nonni sindirayotganda Uni qanday tanib qolganliklarini aytib berdilar.
36.Ular hali bu xususda soʻzlashayotganda, Isoning Oʻzi oʻrtalarida zohir boʻldi.     – Sizlarga tinchlik boʻlsin! – dedi.
37.Shogirdlar oʻtakasi yorilganday boʻlib, arvoh koʻryapmiz, deb oʻyladilar.
38.Lekin Iso ularga dedi:     – Nega buncha hayajonlanmoq? Nechun koʻnglingizda buncha gumonlar tugʻilyapti?
39.Qoʻllarimga va oyoqlarimga qaranglar, bu Mening Oʻzim. Meni ushlab koʻringlar. Menda koʻrib turganingizdek arvohning etu ustuxoni boʻlmaydi-ku, axir!
40.Shunday deb, Iso qoʻl-oyoqlarini ularga koʻrsatdi.
41.Shogirdlar sevinchidan taajjublanib hali ishonmayin turganlarida, Iso ulardan soʻradi:     – Bu yerda yeydigan biron narsangiz bormi?
42.Ular Unga bir parcha qovurilgan baliq [va bir oz mumli asal] berishdi.
43.Iso buni olib, ularning koʻzlari oldida yedi.
44.Soʻngra ularga:     – Men hali sizlar bilan birga boʻlganimda, Men haqimda Muso Qonunida, Paygʻambarlar va Zabur kitoblarida hamma yozilganlar bajo kelishi kerak, deb aytgan edim-ku. Mana shu boʻlib-oʻtganlarga toʻgʻri keladi, – dedi.
45.Keyin oyatlarni anglamoq uchun shogirdlarining zehnini ochib yubordi
46.va ularga yana dedi:     – Mana shu yozilganlarga koʻra, Masih azob chekishi va uchinchi kuni esa qayta tirilishi kerak edi.
47.Shuningdek, Quddusdan boshlab barcha xalqlar Uning nomi bilan tavba-tazarruga chaqirilmogʻi va gunohlari kechirilishi e’lon qilinmogʻi ham lozim.
48.Sizlar esa bu ishlarga guvoh boʻlajaksiz.
49.Endi Men Otamning bergan va’dasini sizlarga yuboraman. Ammo yuqoridan bu qudratni olmaguningizcha, Quddus shahrida qola turinglar.
50.Keyin Iso shogirdlarini shahardan tashqariga, Baytaniya yaqinlarigacha olib chiqdi-da, qoʻllarini koʻtarib ularni duo qildi.
51.Duo qilayotib, ulardan uzoqlashgancha osmonga koʻtarildi.
52.Shogirdlar esa Unga sajda qildilar va katta sevinch ila Quddusga qaytib bordilar.
53.Xudoga hamdu sanolar aytib, doimo ma’badda boʻldilar.     Omin.

John I
1.Azalda Kalom bor edi.     Kalom Xudo huzurida edi,     Kalom – Xudo edi.
2.Azaldanoq U Xudo huzurida edi.
3.Borliq U orqali bor boʻlgan,     Usiz hech narsa bor boʻlgan emas.     Neki bor boʻlgan boʻlsa,     U orqali bor boʻlgan.
4.Unda hayot bor edi,     Hayot insonlarning nuri edi.
5.Nur zulmatda porlaydi,     Zulmat esa nurni qoplay olmadi.
6.Xudo tomonidan yuborilgan bir odam bor edi, uning ismi Yahyo edi.
7.U shohidlik qilgani, nur haqida shohidlik qilgani kelgan edi, toki hamma uning shahodati orqali imon keltirsin.
8.Uning oʻzi nur emas edi, u faqat nur haqida shahodat berishga yuborilgan edi.
9.Dunyoga kelayotgan hamma odamzodni yorituvchi haqiqiy nur bor edi.
10.Kalom dunyoda bor edi,     Dunyo U orqali bor boʻlgan edi,     Biroq dunyo Uni tanimadi.
11.Oʻzinikilarning yoniga keldi U,     Lekin Oʻzinikilar Uni qabul qilmadi.
12.Uni qabul qilganlarga esa,     Barcha Uning nomiga imon keltirganlarga     U Xudoning farzandi boʻlish iqtidorini berdi.
13.Ular na qondan,     Na tana xohishidan,     Na er xohishidan,     Balki Xudodan tugʻildilar.
14.Kalom inson qiyofasiga kirdi     Va biz aro maskan qildi.     Biz esa Uning ulugʻvorligini koʻrdik;     Otasi huzuridan kelgan,     Marhamat va haqiqat ila toʻlgan     Yagona Oʻgʻilning ulugʻvorligini koʻrdik.
15.Yahyo U haqda guvohlik berdi va ovozini baland qilib dedi: “Mening ketimdan Kelayotgan bor, U mendan ham ulugʻ, chunki U mendan ilgariroq bor edi, deb aytganim Shuning Oʻzidir”.
16.Uning kamolotidan biz hammamiz     Marhamat ustiga marhamat oldik.
17.Tavrot Qonuni Muso orqali berilgan edi,     Ilohiy marhamat va haqiqat esa     Iso Masih orqali zohir boʻldi.
18.Hech kim hech qachon Xudoni koʻrgan emas;     Otasining bagʻrida boʻlgan yagona Oʻgʻil     Oʻzi Uni izhor qildi.
19.Quddusdagi yahudiylar yuborgan ruhoniylar va levitlar Yahyo paygʻambarning oldiga borib undan:     – Sen kimsan? – deb soʻradilar. Yahyo shahodat berdi:
20.– Men Masih emasman, – deb ochiq tan oldi u, inkor etmadi.
21.Yana undan:     – Boʻlmasa Ilyos paygʻambarmisan? – deb soʻradilar.     – Yoʻq! – dedi u.     – Oʻsha paygʻambarmisan? – deb savol berdilar. U yana:     – Yoʻq! – deb javob berdi.
22.– Axir, sen kimsan? Bizni yuborganlarga javob qilishimiz kerak. Sen oʻzing haqingda nima deysan? – deb soʻradilar.
23.– Men, Isha’yo paygʻambarning aytganiday, “Xudovandga yoʻl hozirlanglar”, deb sahroda xitob qiluvchining sadosiman, – dedi Yahyo.
24.Uning oldiga yuborilganlar orasida farziylar ham bor edi.
25.Ular Yahyodan:     – Modomiki sen Masih ham, Ilyos ham, oʻsha paygʻambar ham emas ekansan, nega xalqni suvga choʻmdirib, tavba qildirib yuribsan? – deb soʻradilar.
26.Yahyo ularga javob berdi:     – Men odamlarni suvga choʻmdiryapman, xolos. Lekin orangizda sizlar tanimaydigan Kimsa turibdi.
27.Mening ketimdan kelayotgan [va mendan ilgari bor boʻlgan] Kimsa bor, deb aytganim ana Oʻshadir. Men Uning chorigʻi iplarini yechishga ham munosib emasman, – dedi.
28.Bu hodisalar Yahyo odamlarni tavba qildirib yurgan yerda, Oʻrdun daryosining naryogʻidagi Baytavarada sodir boʻldi.
29.Ertasiga Yahyo Isoning oʻziga yaqinlashayotganini koʻrib, shunday dedi: “Mana, dunyoning gunohini Oʻziga oluvchi Xudoning qurbonlik Qoʻzisi!
30.Men aytgan edim: Mening ketimdan kelayotgan Zot bor, U mendan ulugʻ, chunki U mendan ilgari ham bor edi. Bu – Oʻshaning Oʻzidir.
31.Men Uni bilmas edim, lekin Isroil Uni tanib olsin, deb men odamlarni suvga choʻmdirib, tavba qildirgani keldim”.
32.Yahyo yana shunday shahodat berdi: “Men Ilohiy Ruhning osmondan kaptarday uchib kelib, Oʻshaning ustiga qoʻnganini koʻrdim.
33.Men Uni bilmas edim. Lekin odamlarni suvga choʻmdirishga meni yuborgan Xudoning Oʻzi: “Muqaddas Ruh kimning ustiga tushib qoʻnganini koʻrsang, bilki, Muqaddas Ruhga Choʻmdiruvchi Oʻshadir”, – degan edi menga.
34.Men esa Uni koʻrdimu, mana bu – Xudoning Oʻgʻlidir, deb shahodat berdim”.
35.Ertasiga Yahyo yana ikkita shogirdi bilan shu yerda turgan edi.
36.U yurib kelayotgan Isoga tikilib qarab:     – Mana Xudoning qurbonlik Qoʻzisi! – dedi.
37.Ikkala shogird Yahyoning bu soʻzlarini eshitib, Isoning orqasidan ergashib borishdi.
38.Iso oʻgirilib qarab, ularning ergashib kelayotganini koʻrdi-da:     – Sizlarga nima kerak? – deb soʻradi ulardan.     – Sen qayerda turasan, Ravviy? – deyishdi ular. (”Ravviy” ustoz ma’nosidadir).
39.– Borib koʻringlar, – dedi Iso.     Ular borib, Isoning turar joyini koʻrishdi. Oʻsha kuni U bilan qolishdi. Soat toʻrtlar chamasi edi.
40.Yahyodan Iso haqida eshitib, Uning orqasidan ergashganlardan biri Simun Butrusning ukasi Idris edi.
41.U dastlab akasi Simunni topdi-da, unga:     – Biz Masihni topdik, – dedi. (Masih – “Xudo yuborgan” demakdir.)
42.Idris akasini Isoning oldiga olib keldi. Iso esa unga tikilib:     – Sen Yunus oʻgʻli Simunsan-ku, sen Kifa (ya’ni Tosh) degan nom olasan, – dedi.
43.Ertasi kuni Iso Jalilaga bormoqchi boʻldi. U Filipni topib unga:     – Orqamdan yur! – dedi.
44.Filip Baytsayda shahridan, Idris bilan Butrusning hamshahari edi.
45.Filip ketdi. U Natan’ilni topib, unga:     – Biz Muso va boshqa paygʻambarlar Tavrotda yozgan Yusuf oʻgʻli nosiralik Isoni topdik, – dedi.
46.– Nosira shahridan biron yaxshilik chiqarmikin? – dedi Natan’il unga.     – Borib koʻrgin! – dedi unga Filip.
47.Bundan soʻng Iso Natan’ilning Oʻziga yaqinlashayotganini koʻrib:     – Qarang, hech hiylani bilmaydi, xuddi haqiqiy isroillik! – dedi.
48.Natan’il Isodan soʻradi:     – Sen meni qayerdan taniysan?     – Filip seni chaqirmasidan oldin, sen anjir daraxtining tagida eding. Men seni oʻsha yerda koʻrgan edim, – deb javob berdi Iso.
49.Shunda Natan’il:     – Ustoz, Sen Xudoning Oʻgʻlisan, Sen Isroilning Podshohisan! – dedi.
50.Iso unga javoban:     – Men senga: Seni anjir daraxti tagida koʻrdim, deganim uchun ishonyapsan-da. Sen bundan ham buyuk ishlarni koʻrasan! – dedi.
51.Soʻng unga yana:     – Sizlarga rostini aytay: bundan keyin osmon ochilib, Inson Oʻgʻli oldiga Xudo farishtalari tushib-chiqayotganini koʻrasizlar, – dedi.

John II
1.Uchinchi kuni Jalilaning Kana shaharchasida nikoh toʻyi boʻldi. Isoning onasi ham u yerda edi.
2.Iso bilan shogirdlari ham toʻyga taklif etilgan edilar.
3.Sharob tugab qolgach, Isoning onasi Unga:     – Ularda sharob qolmabdi, – dedi.
4.Iso unga:     – Mening ishimga aralashma, ayol. Mening vaqt-soatim hali yetgani yoʻq, – dedi.
5.Shunda onasi xizmatchilarga:     – U sizlarga nimaiki desa, oʻshani qilinglar, – dedi.
6.Oʻsha yerda yahudiylar tahoratda ishlatadigan, har biri ikki-uch chelak sigʻimli oltita tosh xum bor edi.
7.Iso xizmatchilarga:     – Xumlarni suvga toʻldiringlar, – dedi. Ular xumlarni limmo-lim toʻldirishdi.
8.Iso ularga:     – Endi choʻmichlab olib, toʻyboshiga olib boringlar, – dedi. Ular esa olib borishdi.
9.Toʻyboshi sharobga aylangan suvni tatib koʻrdi. Uning qayoqdan kelganligini u bilmas edi, faqat olib kelgan xizmatchilar bilishar edi. Toʻyboshi kuyovni chaqirtib unga aytdi:
10.– Har kim avval yaxshi sharobni qoʻyadi. Kayf qilishgandan keyingina yomonrogʻini beradi. Sen esa yaxshi sharobni shu vaqtgacha saqlabsan-ku!
11.Iso dastlabki ushbu moʻjizasini Jalilaning Kana shaharchasida namoyish qildi, bu bilan Oʻzining ulugʻvorligini zohir qildi. Shogirdlari esa Unga imon keltirdilar.
12.Shundan keyin Iso, onasi, ukalari va shogirdlari Kafarnahum shahriga keldilar va u yerda bir necha kun turdilar.
13.Yahudiylarning Fisih bayrami yaqinlashib qolgani uchun Iso Quddus shahriga bordi.
14.Ma’badga kirganda, hoʻkiz, qoʻy, kaptarlarni sotayotganlar va oʻtirgan sarroflarni koʻrdi.
15.Iso arqondan darra yasadi-da, ma’baddan hammasini, hoʻkizu qoʻylari bilan birga, quvib chiqardi, sarroflarning xontaxtalarini agʻdarib, pullarini sochib yubordi.
16.Kaptar sotuvchilarga:     – Bularni yoʻqotinglar bu yerdan, Otamning uyini savdoxonaga aylantirmanglar! – dedi.
17.Shunda Uning shogirdlari “Sening uyingga boʻlgan rashkim Mening ichimni kemirib ketdi”, degan oyatni esladilar.
18.Shunda yahudiy  mansabdorlari:     – Bunday qilishga qanday huquqing bor? Isbot qilib moʻjiza yarat-chi! – deb Isodan talab qildilar.
19.Iso dedi:     – Bu ma’badni buzinglar, Men uch kun ichida uni tiklayman.
20.Bunga javoban yahudiy  mansabdorlari:     – Bu ma’bad qirq olti yilda qurilgan, Sen uni uch kunda tiklamoqchimisan-a?! – dedilar.
21.Holbuki, Iso ma’bad deb Oʻzining badanini nazarda tutgan edi.
22.Iso oʻlib tirilgandan keyin, shogirdlari Uning bu soʻzini esladilar va muqaddas bitikka ham, Isoning soʻziga ham ishondilar.
23.Iso Quddusda, Fisih bayramida boʻlganda, koʻp odamlar Uning qilayotgan ibratli moʻjizalarini koʻrib, Unga imon keltirdilar.
24.Ammo Iso hamma insonlarning koʻnglini bilgani uchun, Oʻzini ularga ishonmas edi.
25.Unga inson haqida biror ma’lumotning hojati yoʻq edi, chunki inson dilida nima borligini U bilar edi.

John III
1.Yahudiy boshliqlaridan Nikodim ismli bir odam bor edi, u farziylar mazhabida edi.
2.Bu odam bir kun kechasi Isoning oldiga kelib, Unga dedi:     – Ustoz! Sen Xudodan kelgan bir muallim ekaningni biz bilamiz, chunki hech kim, agar Xudo u bilan boʻlmasa, Sen qilayotgan moʻjizalarni qilolmaydi.
3.Iso unga shunday javob berdi:      – Senga rostini aytay: agar kim yuqoridan tugʻilmasa, Xudo saltanatini koʻrolmaydi.
4.– Keksa odam yana qanday tugʻila oladi? Onasining qorniga ikkinchi gal kirib tugʻila oladimi? – deb soʻradi Nikodim.
5.Iso javob berdi:     – Senga rostini aytay: agar kim suvdan va Ruhdan tugʻilmas ekan, Xudo saltanatiga kirolmaydi.
6.Tanadan tugʻilgan tanadir, Ruhdan tugʻilgan esa Ruhdir.
7.Sizlar yuqoridan tugʻilishingiz kerak, deganimga taajjublanma.
8.Shamol istagan joyda esaveradi. Uning tovushini eshitasan-u, lekin qaysi tomondan kelib, qaysi tomonga ketishini bilmaysan. Ruhdan tugʻilgan har bir kishida ham shunday boʻladi.
9.– Bu qanday boʻlishi mumkin? – soʻradi Nikodim.
10.Iso unga javob berdi:     – Sen Isroilning ustozisan-ku axir, nega buni bilmaysan?
11.Senga rostini aytay: Biz bilganimizni soʻzlaymiz, koʻrganimiz haqida shahodat beramiz. Lekin sizlar Bizning shahodatimizni qabul qilmayapsizlar.
12.Agar sizlar yerdagi narsalar haqida aytganlarimga ishonmasangizlar, samoviy narsalar toʻgʻrisida gapirganlarimga qanday ishonasizlar?
13.Osmonda turadigan va osmondan tushgan Inson Oʻgʻlidan boshqa hech kim osmonga chiqqan emas.
14.Muso sahroda ilonni qanday yuqoriga koʻtargan boʻlsa, Inson Oʻgʻli ham xuddi shunday yuqoriga koʻtarilishi kerak.
15.Shu tariqa Unga ishongan har bir kishi halok boʻlmay, abadiy hayotga erishadi.
16.Zero Xudo olamni shunchalik sevdiki, Oʻzining yagona Oʻgʻlini berdi, toki Unga ishongan har bir kishi halok boʻlmasin, balki abadiy hayotga ega boʻlsin.
17.Xudo olamni hukm qilish uchun emas, balki Oʻgʻli orqali qutqarish uchun Oʻgʻlini dunyoga yubordi.
18.Unga ishongan odam hukm qilinmaydi. Unga ishonmagan odam esa allaqachon mahkum boʻlgan, chunki u Xudoning yagona Oʻgʻli ismiga ishonmagan.
19.Ilohiy hukm shundan dalolatdirki, olamga nur kelgan boʻlsa ham, odamlar nurdan koʻra zulmatni a’lo koʻrdilar; chunki ularning qilmishlari yomonlik edi.
20.Kimki yomonlik qilib yursa, nurni yomon koʻradi, yomon qilmishlari fosh boʻlib qolmasligi uchun nurga qarab yurmaydi.
21.Kimki haqiqat yoʻlini tutsa, nurga qarab yuradi, toki Xudoga tayanib qilgan ishlari oshkora boʻlsin.
22.Shundan keyin Iso bilan shogirdlari Yahudiya yurtiga keldilar. Iso ular bilan bir muddat u yerda qolib, odamlarni suvga choʻmdirib, tavba qildirar edi.
23.Yahyo ham Salim yaqinidagi Eynon yerida xalqni daryoga choʻmdirib yurgan edi. U yer sersuv boʻlib, odamlar oqib kelar edi.
24.Yahyo esa hali zindonga tashlanmagan edi.
25.Shu mahal Yahyoning shogirdlari bilan yahudiy  mansabdorlari orasida tahorat haqida bahs boʻldi.
26.Oxiri Yahyoning oldiga borib dedilar:     – Ustoz! Oʻrdun daryosining narigi boʻyida sen bilan boʻlgan, sen guvohlik bergan Odam bor-ku, oʻsha Odam endi xalqni suvda tavba qildirib yuribdi, hamma ham Uning oldiga borishyapti.
27.Bunga javoban Yahyo dedi:     – Agar osmondan nasib boʻlmasa, inson hech narsani sigʻdira olmaydi.
28.Men Masih emasman-u, faqat Uning oldidan yuborilganman, deb aytganimga oʻzingiz guvohsizlar.
29.Kelin kimga tegishli boʻlsa, kuyov oʻshadir. Lekin kuyovning yonida turib unga quloq solgan doʻsti kuyovning ovozini eshitiboq, sevinib quvonadi. Xuddi shunday: mening quvonchim endi komil boʻldi.
30.Masih ulgʻayishi, men esa pasayishim kerak.
31.Yuqoridan kelgan Zot hammadan ustundir. Yerdan boʻlgan yerga mansubdir va yerga xos gapiradi. Osmondan Kelgan esa hammadan ustundir.
32.U koʻrgani va eshitgani haqida guvohlik beradi, ammo hech kim Uning guvohligini tan olmaydi.
33.Uning guvohligini tan oluvchi kishi esa Xudoning haqligini tasdiqlaydi.
34.Xudo yuborgan Zot Xudoning soʻzlarini gapiradi; Xudo Oʻz Ruhini cheksiz-oʻlchovsiz beradi.
35.Ota Oʻgʻlini sevadi, U hamma narsani Uning qoʻliga topshirgan.
36.Kimki Xudo Oʻgʻliga ishonsa, abadiy hayotga erishadi. Oʻgʻilga ishonmagan odam esa hayot koʻrmay, Xudoning gʻazabiga uchraydi.

John IV
1.Iso Yahyodan koʻra koʻproq odamlarni daryoda tavba qildirib, shogird orttiryapti, degan xabar farziylarning qulogʻiga yetib bordi.
2.(Vaholanki, Isoning Oʻzi emas, shogirdlari xalqni daryoda tavba qildirar edilar.)
3.Iso buni bilib qolgach, Yahudiyani tashlab, yana Jalilaga ketdi.
4.Iso yoʻl-yoʻlakay Samariyadan oʻtishi kerak edi.
5.Shunday qilib, U Samariyaning Sihar degan shahriga keldi. Bu shahar Yoqubning oʻgʻli Yusufga bergan yeriga yaqin edi.
6.Yoqubning qudugʻi ham oʻsha yerda edi.     Iso yoʻl yurib charchagan edi, quduqning yoniga oʻtirdi. Taxminan tush payti edi.
7.Shu vaqt samariyalik bir ayol suv olgani kelib qoldi. Iso unga:     – Menga ichgani suv ber, – dedi.
8.Isoning shogirdlari esa ovqat sotib olish uchun shaharga ketgan edilar.
9.Samariyalik ayol:     – Sen yahudiy boʻlsang, men samariyalik ayol boʻlsam, qanday qilib suv soʻrashga jur’at qilding? – dedi. (Chunki yahudiylar samariyaliklar bilan aloqa qilmaydilar.)
10.Iso ayolga javob berdi:     – Agar sen Xudoning in’omini va “Menga suv bergin”, deb aytayotganning kimligini bilganingda edi, sen oʻzing Undan suv soʻrar eding va U senga hayotbaxsh suv berar edi.
11.– Hazrat! – dedi ayol, – Senda suv oladigan hech narsa yoʻq-ku, quduq esa chuqur. Axir, Sening hayotbaxsh suving qayerda?
12.Bobokalonimiz Yoqub bu quduqni bizga bergan, oʻzi ham, bolalari va chorvalari ham undan suv ichgan. Nahotki Sen undan ham katta boʻlsang?
13.Iso ayolga shunday javob qaytardi:     – Bu suvdan kim ichsa, yana chanqab qoladi.
14.Lekin Men beradigan suvdan kim ichsa, abadiy chanqamaydi. Men beradigan suvdan ichganning vujudida buloq paydo boʻlib, abadiy hayot sari joʻshib oqaveradi.
15.– Hazrat, bu suvdan menga ham ber, men ham endi chanqamayin va suv olgani bu yerga kelavermayin, – dedi ayol.
16.– Borib eringni bu yerga chaqirib kel, – dedi Iso.
17.– Mening erim yoʻq, – dedi ayol.     – Erim yoʻq deb sen toʻgʻrisini aytding, – dedi Iso.
18.– Sening besh nafar ering boʻlgan, hozirgisi ham ering emas. Buni sen toʻgʻri aytding!
19.– Hazrat, koʻrib turibmanki, Sen paygʻambarsan, – dedi ayol.
20.– Ota-bobolarimiz bu togʻda topindilar. Ammo sizlar, topinadigan yer Quddusda, deysizlar.
21.Iso unga aytdi:     – Menga ishongin, shunday vaqt keladiki, oʻshanda Otaga na bu togʻda, na Quddusda topinasizlar.
22.Sizlar nimaga topinishni bilmaysizlar, bizlar esa nimaga topinishni bilamiz. Chunki najot yahudiylardandir.
23.Biroq vaqt-soati bilan haqiqiy topinuvchilar Otaga Ruh va haqiqat bilan topinadilar, ana oʻsha vaqt-soat keldi! Ota shu yoʻsinda Oʻziga topinuvchilarni izlaydi.
24.Xudo – Ruhdir, Unga topinuvchilar esa Ruh va haqiqat bilan topinmoqlari lozim.
25.Ayol Isoga:     – Qutqaruvchi Masih kelajagini bilaman. U kelganda, hamma narsani bizga ma’lum qiladi, – dedi.
26.Iso ayolga:     – Sen bilan gaplashayotgan Men Oʻshaman, – dedi.
27.Shu paytda Isoning shogirdlari kelib qolishdi. Uning bir ayol bilan gaplashayotganini koʻrib hayron boʻlishdi. Lekin birortasi ham: “Undan nima talab qilyapsan?” yoki: “U bilan nima toʻgʻrisida gaplashyapsan?” – deb soʻramadi.
28.Shundan keyin ayol koʻzasini oʻsha yerda qoldirib, shaharga bordi va odamlarga dedi:
29.– Boringlar, men qilgan hamma ishlarni aytib bergan Odamni koʻringlar! U Masih emasmikin?
30.Odamlar esa shahardan chiqib, Isoning oldiga bordilar.
31.Shu orada shogirdlari:     – Ustoz, ovqat yeb olgin, – deb Isodan iltimos qilishdi.
32.Ammo Iso ularga dedi:     – Mening yeydigan boshqa ovqatim bor, sizlar uni bilmaysizlar.
33.Shogirdlari oʻzaro gap qotib:     – Ajabo, biron kishi Unga ovqat keltirganmikin? – deb hayron boʻlishdi.
34.Iso ularga dedi:     – Mening ovqatim – Meni Yuborganning irodasini ado etish, Uning yumushini bajo keltirishdan iboratdir.
35.Sizlar: oʻrim-yigʻimga hali toʻrt oy vaqt bor, deb aytyapsizlar-ku. Endi sizlarga aytay: koʻzlaringizni ekinzorlarga tikib qaranglar. Hosil allaqachon yetilibdi, oʻrim-yigʻimga tayyor boʻlibdi.
36.Oʻroqchi hozirdan mehnat haqini oladi va abadiy hayot uchun hosilini yigʻib oladi; shunday boʻlgani uchun ekuvchi bilan oʻroqchi birgalikda quvonadilar.
37.“Birisi ekadi, boshqasi oʻradi”, degan maqol shu vaziyatga toʻgʻri keladi.
38.Men sizlarni oʻzingiz zahmat chekmagan hosilni oʻrgani yubordim. Boshqalar zahmat chekkan edi, sizlar esa ularning zahmatidan foydalanasizlar.
39.Shundan keyin, oʻsha shaharda yashovchi talay samariyaliklar Isoga imon keltirishdi. Ular haligi ayolning “Men qilgan ishlarning hammasini aytib berdi”, degan guvohligiga ishonishgan edi.
40.Shunday qilib, samariyaliklar Isoning oldiga kelib, ularnikida qolishini iltimos qilishdi. U esa ikki kun oʻsha yerda qoldi.
41.Natijada Isoning soʻzini eshitib, yanada koʻproq odamlar imon keltirdi.
42.Ular ayolga:     – Endi sening soʻzlaring tufayligina ishonayotganimiz yoʻq. Uni oʻzimiz ham eshitdik, U haqiqatan olamning Qutqaruvchisi – Masih ekaniga qanoat hosil qildik, – deyishdi.
43.Ikki kun oʻtgandan keyin Iso u yerdan Jalilaga joʻnab ketdi.
44.Uning Oʻzi: “Paygʻambar oʻz yurtida e’tiborsiz qoladi”, deb ta’kidlagan edi.
45.Jalilaga kelganda esa, aholi Uni ochiq chehra bilan kutib oldi. Chunki ular Quddusdagi bayramga borganlarida, u yerda Isoning butun qilgan ishlarini koʻrgan edilar.
46.Shunday qilib, Iso yana Jalilaning Kana shaharchasiga keldi, bu yerda U suvni sharobga aylantirgan edi. Oʻsha paytda Kafarnahum shahrida bir saroy amaldorining oʻgʻli kasal boʻlib yotgan edi.
47.Bu odam Isoning Yahudiyadan Jalilaga kelganligini eshitib, Uning oldiga bordi. Oʻlim toʻshagida yotgan oʻgʻlini borib koʻrib tuzatishni Isodan oʻtinib soʻradi.
48.– Sizlar ajoyibotu moʻjizalar koʻrmaguncha ishonmaysizlar-da! – dedi unga Iso.
49.– Hazrat, – dedi saroy amaldori Unga, – bolaginam oʻlmasidan oldin yetib borgin!
50.– Sen boraqol, oʻgʻling sogʻ-salomat, – dedi Iso.     U odam Isoning aytganiga ishonib, ketdi.
51.Ertaga uning yoʻliga chiqib turgan xizmatkorlari uni qarshilab:     – Bolangiz sogʻ-salomat, – deyishdi.
52.– Qaysi soatda ahvoli yengillashdi? – deya soʻradi.     – Kecha tushda soat birda isitmasi tushib qoldi, – deyishdi xizmatkorlar.
53.Bolaning otasi Iso unga: “Oʻgʻling sogʻ-salomat”, degani shu vaqtga toʻgʻri kelganini angladi. Oʻzi va butun xonadoni Isoga imon keltirdi.
54.Bu esa Isoning Yahudiyadan Jalilaga kelib qilgan ikkinchi ibratli moʻjizasi edi.

John V
1.Bu hodisalardan keyin yahudiylarning bayrami boʻldi va Iso Quddusga bordi.
2.Quddusning Qoʻy darvoza nomli kiraverishida yahudiycha Bayt-Hasda degan besh shiyponli bir hovuz bor edi.
3.Bu shiyponlarda koʻr, choʻloq, mayib-majruh juda koʻp bemorlar yotar, [suvning qimirlashini intizor boʻlib kutardilar.
4.Chunki Xudovandning bir farishtasi goh-goh hovuzga tushib, suvni harakatga keltirar edi. Suv qimirlashi bilan hovuzga birinchi boʻlib kim tushsa, har qanday xastalikdan xalos boʻlar edi.]
5.Bu yerda oʻttiz sakkiz yildan beri kasal boʻlib yotgan bir kishi bor edi.
6.Iso uning yotganini koʻrdi, uzoq vaqtdan beri xasta ekanligini payqadi-da,     – Sogʻayishni istaysanmi? – deb soʻradi undan.
7.Bemor Isoga javob berdi:     – Ha, Hazrat! Lekin suv qimirlaganda, meni hovuzga tushiradigan odamim yoʻq. Men borgunimcha, boshqasi mendan oldin tushib oladi.
8.– Oʻrningdan tur, toʻshagingni olib yur! – dedi Iso bemorga.
9.U esa shu ondayoq sogʻayib qoldi. Toʻshagini olib, yurib ketdi.     U kun dam olish kuni edi.
10.Shuning uchun yahudiy  mansabdorlari sogʻayib ketgan odamga:     – Bugun dam olish kuni-ku, senga toʻshagingni koʻtarish mumkin emas! – deyishdi.
11.– Meni sogʻaytirgan Odam menga: “Toʻshagingni olib yur”, deb aytdi-da, – dedi u odam.
12.– “Toʻshagingni olib yur”, deb aytgan Odam kim? – deb soʻradilar.
13.Shifo topgan odam esa Uning kimligini bilmas edi, u yerda xalq koʻpligidan Iso Oʻzini chetga olgan edi.
14.Keyinroq Iso u odamni ma’badda uchratib qoldi.     – Mana, sen sogʻayding. Endi boshqa gunoh qilma, tagʻin boshingga yanada yomon kun kelmasin, – dedi unga.
15.Bu odam borib, uni sogʻaytirgan Iso ekanligini yahudiy  mansabdorlariga xabar qildi.
16.Ular esa, dam olish kunida bunday ishlar qilib yuribdi, deb [Isoning joniga qasd qilib,] Uni quvgʻin qila boshladilar.
17.Ammo Iso ularga shunday dedi:     – Mening Otam shu kungacha Oʻz ishini qilib kelyapti, Men ham Oʻz ishimni qilyapman, – dedi.
18.Ana shu soʻzi uchun yahudiylar Isoni oʻldirishga yana koʻproq harakat qilishdi. Chunki U dam olish kunini buzibgina qolmay, balki Xudoni Otam deb, Oʻzini Xudoga tenglashtirgan edi.
19.Bularga qarshi Iso dedi: “Sizlarga rostini aytay: Oʻgʻil Otaning qilgan ishlarini koʻrmaguncha, Oʻzi hech narsa qila olmaydi. Ota nimalarni qilsa, Oʻgʻil ham xuddi shularni qiladi.
20.Chunki Ota Oʻgʻlini sevadi, Oʻzi qilgan hamma narsani Oʻgʻliga koʻrsatadi. Sizlarni taajjubda qoldirgudek, bundan kattaroq ishlarni ham koʻrsatadi.
21.Ota qanday qilib oʻliklarni tiriltirib ularga hayot baxsh etsa, Oʻgʻil ham kimni istasa, oʻshanga hayot baxsh etadi.
22.Shuningdek, Ota hech kimni hukm qilmaydi, balki hukm qilish huquqini butunlay Oʻgʻliga bergan,
23.toki hamma Otani qanday hurmat qilsa, Oʻgʻlini ham shunday hurmat qilsinlar. Kim Oʻgʻilni hurmat qilmasa, Uni yuborgan Otani ham hurmat qilmagan boʻladi.
24.Sizlarga rostini aytay: Mening soʻzlarimni tinglagan va Meni Yuborganga ishongan kishi abadiy hayotga ega boʻladi. U oʻlimdan hayotga oʻtgani uchun hukm qilinmaydi.
25.Sizlarga rostini aytay: oʻliklar Xudo Oʻgʻlining ovozini eshitadigan vaqt keladi va kelib qoldi ham. Uning ovozini eshitganlar esa tirilib ketadilar.
26.Chunki Otaning Oʻzi hayot manbayi boʻlgani kabi, Oʻgʻliga ham hayot manbayi boʻlishni ato qilgan.
27.Ota hukm qilish vakolatini ham Oʻgʻliga bergan, chunki U Inson Oʻgʻlidir.
28.Bunga taajjublanmangiz, qabrda yotgan marhumlarning hammasi Xudo Oʻgʻlining ovozini eshitadigan vaqt keladi.
29.Shunda oʻliklar qabrdan chiqadilar; yaxshilik qilganlar yashash uchun, yomonlik qilganlar esa hukm qilinish uchun tiriladilar”.
30.“Men Oʻz-Oʻzimdan hech narsa qilolmayman. Qanday eshitsam, shunday hukm qilaman va Mening hukmim haqqoniydir. Chunki Men Oʻz irodamni emas, balki Meni yuborgan Otamning irodasini bajo keltirishni istayman.
31.Agar Men Oʻzim haqimda Oʻzim guvohlik bersam, Mening guvohligim haqiqiy boʻlmaydi.
32.Men haqimda boshqa guvohlik beruvchi bor va bilamanki, Uning bergan guvohligi haqiqatdir.
33.Sizlar Yahyoning oldiga odam yubordingizlar, u haqiqat toʻgʻrisida guvohlik berdi.
34.Garchi Men insonning guvohligini qabul qilmasam-da, lekin bularni sizlar najot topishingiz uchun aytyapman.
35.Yahyo – yonib, nur sochib turgan chiroq edi. Sizlar esa uning nurida birpas quvonmoqchi boʻldingizlar.
36.Biroq Men Yahyodan koʻra kattaroq guvohlikka egaman. Chunki Otamning tamomlashim uchun bergan ishlari, shu bajarayotgan ishlarimning oʻzi Meni Otam yuborganligiga guvohlik bermoqda.
37.Meni yuborgan Otamning Oʻzi ham Men haqimda guvohlik berib turibdi. Sizlar esa hech qachon Uning ovozini ham eshitmagansiz, qiyofasini ham koʻrmagansizlar.
38.Uning kalomi ham koʻngillaringizdan joy olmaydi, chunki U yuborgan Zotga ishonmayapsizlar.
39.Sizlar Muqaddas Bitiklarni tekshirasizlar, chunki ular orqali abadiy hayotga erishamiz, deb oʻylaysizlar. Ana oʻsha Bitiklar Men toʻgʻrimda guvohlik beradi.
40.Ammo sizlar abadiy hayotga erishish uchun Men tarafga kelishni istamaysizlar-ku.
41.Men insonlardan tahsin-tasanno qabul qilmayman.
42.Lekin sizlarni bilaman, qalblaringizda Xudoga muhabbat yoʻq.
43.Men Otamning nomidan kelgan boʻlsam-da, ammo sizlar Meni qabul qilmayapsizlar. Oʻz nomi bilan keladigan allakimni qabul qilaverasizlar.
44.Sizlar-ku bir-biringizdan tahsin-tasanno olishni yaxshi koʻrasizlar, lekin yagona Xudoning tahsiniga sazovor boʻlishga harakat qilmaysizlar. Qanday qilib ham ishona olardingiz?
45.Men sizlarni Otam oldida ayblayman, deb oʻylamanglar. Sizlarni ayblovchi oʻzingiz umid bogʻlagan Muso boʻladi.
46.Agar Musoga ishonganingizda edi, Menga ham ishonar edingizlar; u Men haqimda yozgan edi.
47.Musoning yozuvlariga ishonmabsizlarmi, Mening soʻzlarimga qanday ishonasizlar?”

John VI
1.Shundan keyin Iso Jalila (ya’ni Tiveriya) koʻlining narigi qirgʻogʻiga suzib oʻtdi.
2.Uning bemorlar bilan qilayotgan ajoyib ishlarini bir talay xaloyiq koʻrib, Uning orqasidan ergashib boraverdi.
3.Iso toqqa chiqib, u yerda oʻz shogirdlari bilan oʻrnashdi.
4.Yahudiylarning Fisih bayrami yaqinlashayotgan edi.
5.Iso bir qarasa, xaloyiq koʻplashib U tomonga kelayotgan ekan. Iso Filipdan:     – Bularni toʻygʻazish uchun qayerdan non sotib olamiz? – deb soʻradi.
6.Bu gapni esa uni sinab koʻrish uchun aytgandi, Oʻzi nima qilishni bilar edi.
7.– Bularning har qaysisiga oz-ozdan bersak ham, ikki yuz kumushlik non yetmaydi-ku! – deb javob berdi Filip.
8.Shunda shogirdlaridan biri, Butrusning ukasi Idris Isoga:
9.– Bu yerda bir bolada beshta arpa non va ikkita baliq bor emish, lekin koʻpchilikka bu nima ham boʻlar edi, – dedi.
10.– Odamlarni yerga oʻtqazinglar, – dedi Iso.     U yer qalin maysazor edi. Besh mingga yaqin boʻlgan erkaklar jamoati yonboshlab oʻtirdi.
11.Iso nonlarni olib, shukrona duosini oʻqidi-yu [shogirdlariga boʻlib berdi, shogirdlar esa] kim qancha istasa, oʻtirganlarning hammasiga boʻlib berdi. Baliqlar bilan ham xuddi shu yoʻlni tutdi.
12.Odamlar yeb toʻydi. Bundan keyin Iso Oʻz shogirdlariga:     – Qolgan burdalarni terib olinglar, hech narsa isrof boʻlmasin, – dedi.
13.Shogirdlar odamlar yegan beshta arpa nondan ortib qolgan burdalarni terib olishdi, oʻn ikkita savat chiqdi.
14.Shunda odamlar Isoning qilgan ibratli moʻjizasini payqab:     – Haqiqatan ham, Bu olamga keladigan Paygʻambar ekan, – dedilar.
15.Iso odamlar Uni zoʻrlik bilan ushlab, podshoh qilib koʻtarmoqchi ekanliklarini bilib qolgach, yana yolgʻiz Oʻzi toqqa chiqib ketdi.
16.Kechki payt Isoning shogirdlari koʻl boʻyiga bordilar.
17.Qayiqqa tushib, koʻlning berigi qirgʻogʻidagi Kafarnahumga qarab yoʻl oldilar. Qorongʻi tushgan, Iso esa hali ham ularning oldiga kelmagan edi.
18.Kuchli shamol esib, koʻl toʻlqinlanib ketdi.
19.Ular bir tosh yoʻlcha suzganlaridan keyin, koʻl yuzida yurib qayiqqa yaqinlashayotgan Isoni koʻrib qolishdi-da, vahimaga tushishdi.
20.– Bu Men, qoʻrqmanglar! – dedi ularga Iso.
21.Ular Isoni qayiqqa olmoqchi boʻldilar. Lekin oʻsha zahotiyoq qayiq ular borayotgan qirgʻoqqa yetib toʻxtab qoldi.
22.Ertasi kuni koʻlning narigi yoqasida qolgan xalq u yerda shogirdlar tushgan qayiqdan boshqa qayiq yoʻqligini koʻrishdi va Iso shogirdlari bilan birga qayiqqa tushmaganini, shogirdlari yolgʻiz oʻzlari suzib ketganini payqadilar.
23.Shu payt Tiveriyadan boshqa qayiqchalar kelib qoldi. Qayiqchalar toʻxtagan joy Rabbimiz Iso shukrona duosini oʻqigan va xalq non yegan yerga yaqin edi.
24.Xaloyiq Iso bilan shogirdlarining u yerda yoʻqligini koʻrgach, qayiqlarga tushib, Isoni qidirib Kafarnahumga suzib kelishdi.
25.Koʻlning berigi boʻyidan Uni topdilar.     – Ustoz, Sen qachon bu yerga kelding? – deb soʻradilar.
26.Iso ularga shunday javob berdi:     – Sizlarga gapning rostini aytsam, sizlar ibratli moʻjizalarni koʻrganingiz uchun emas, balki non yeb toʻyganingiz uchun Meni qidiryapsizlar.
27.Siz oʻtkinchi oziq uchun emas, abadiy hayotga boshlovchi boqiy oziq uchun harakat qilinglar, uni sizlarga Inson Oʻgʻli beradi. Inson Oʻgʻli esa Ota – Xudoning muhriga molikdir.
28.Xalq Isodan:     – Xudoga ma’qul ishlarni bajarish uchun nima qilishimiz kerak? – deb soʻradi. Iso dedi:
29.– Xudoga ma’qul ish – Xudo yuborgan Zotga ishonishdir.
30.– Bizlar Senga ishonishimiz uchun qanday ish qilasan, koʻraylik-chi, qanday ibratli moʻjiza koʻrsatasan? – dedi xaloyiq.
31.– Ota-bobolarimiz sahroda manna yeganlar, Tavrotda: “Yeyish uchun ularga osmondan non yogʻdirdi”, deb yozilgan.
32.Iso ularga dedi:     – Sizlarga rostini aytsam, sizlarga osmondan non bergan Muso paygʻambar emas. Osmondan tushgan haqiqiy nonni sizlarga Mening Otam beradi.
33.Xudo bergan non osmondan tushuvchi va dunyoga hayot bagʻishlovchi nondir.
34.Bunga qarshi xalq:     – Hazrat, bunday nonni bizga doimo berib turgin! – dedi Isoga.
35.Iso shunday aytdi:     – Men hayot noniman. Mening oldimga kelgan odam sira och qolmas, Menga ishongan odam hech qachon chanqamas.
36.Lekin Men sizlarga aytgan edim-ku, Meni koʻrib turgan boʻlsangizlar ham, ishonmayapsizlar.
37.Otam kimni Menga bergan boʻlsa, Mening oldimga keladi. Oldimga kelgan odamni esa sira quvib chiqarmayman.
38.Men Oʻz irodamni emas, balki Meni yuborgan Otamning irodasini ado etish uchun osmondan tushganman.
39.Meni Yuborganning irodasi – Uning Menga berganlaridan hech birini yoʻqotmasligim, balki oxirgi kunda ularning har birini tiriltirishimdir.
40.Otamning irodasi yana shuki, Uning Oʻgʻlini koʻrgan, Unga ishongan har bir kishi abadiy hayotga ega boʻlsin. Men esa bundaylarni oxirgi kunda tiriltiraman.
41.Iso “Men osmondan tushgan nonman”, degani uchun yahudiylar Undan noliy boshlashdi.
42.– Yusufning oʻgʻli Iso bu emasmi? Ota-onasini biz taniymiz-ku! Endi qanday qilib U: “Men osmondan tushdim”, deb aytyapti? – deyishardi oʻzaro.
43.– Oʻzaro nolimanglar! – dedi ularga Iso.
44.– Agar Meni yuborgan Otam birovni jalb qilmasa, u Menga hech ham yetisholmaydi. Menga yetishgan odamni esa oxirgi kunda tiriltiraman.
45.Paygʻambar oyatida: “Hamma Xudo tomonidan oʻrgatilgan boʻladi”, – deb bitilgan. Shunday qilib, Otadan eshitgan va oʻrgangan har bir kishi Mening oldimga keladi.
46.Aslida hech kim Otani koʻrgan emas, birgina Xudodan chiqqan Zot Otani koʻrgan.
47.Sizlarga rostini aytay: Kimki Menga ishonsa, abadiy hayotga ega boʻladi.
48.Men hayot noniman.
49.Ota-bobolaringiz sahroda manna yeb, oʻlib ketganlar.
50.Odam yeb oʻlmasligi uchun osmondan tushadigan non bor, mana u koʻz oʻngingizda turibdi.
51.Men osmondan tushgan tirik nondirman. Bu nonni yegan kishi abadiy yashaydi. Men beradigan non – Oʻzimning tanamdir, uni dunyoga hayot baxsh etish uchun fido qilaman.
52.Shunda yahudiylar:     – U qanday qilib bizga Oʻzining tanasini yedira olar ekan? – deb oʻzaro talashib-tortisha boshladilar.
53.Iso ularga aytdi:     – Sizlarga rostini aytay: agar Inson Oʻgʻlining tanasini yemasangizlar va Uning qonini ichmasangizlar, u holda sizda hayot boʻlmaydi.
54.Mening tanamni yegan va qonimni ichgan odamda abadiy hayot bor, Men uni oxirgi kunda tiriltiraman.
55.Mening tanam – haqiqiy oziq, qonim – haqiqiy ichimlikdir.
56.Tanamni yeb, qonimni ichadigan kishi Men bilan, Men esa U bilan bir jon, bir tan boʻlamiz.
57.Xuddi barhayot Otam Meni yuborganday, Men Otam orqali yashayotganday, Meni yegan odam ham Men orqali yashaydi.
58.Osmondan tushgan non mana shudir. Bu non ota-bobolaringiz yegan mannaga oʻxshamaydi, ular manna yeb oʻlib ketganlar. Men bergan nonni yegan odam esa abadiy yashaydi.
59.Iso bu soʻzlarni Kafarnahumdagi yahudiylar ibodatxonasida ta’lim berayotganda gapirar edi.
60.Uning koʻp shogirdlari bu gaplarni eshitib:     – Qanday qattiq soʻzlar! Kim buni tinglaydi? – deyishar edi.
61.Shogirdlarining norozi boʻlganliklarini Iso Oʻz koʻnglida sezdi.     – Bu sizlarni vasvasaga solyaptimi?
62.Xoʻsh, Inson Oʻgʻlining ilgarigi joyiga chiqishini koʻrsangizlar nima boʻpti?
63.Ruh hayot baxsh etadi, jism hech qanday foyda keltirmaydi. Mening sizlarga aytib kelayotgan soʻzlarim ruhdir, hayotdir.
64.Shunga qaramay, ichingizda imonsiz qolganlar bor, – dedi.     Kimlar imonsiz, kim xiyonat qiladi – Iso hammasini avvaldan bilar edi.
65.– Otam yoʻl qoʻymasa, hech kim Mening oldimga kelolmaydi, deyishimga bois ana shu boʻlgan edi, – dedi U yana.
66.Oʻsha vaqtdan boshlab Uning koʻp shogirdlari Isodan yuz oʻgirib, U bilan boshqa yurmaydigan boʻldilar.
67.Shunda Iso oʻn ikki shogirdidan:     – Nahotki sizlar ham ketmoqchi boʻlsangizlar? – deb soʻradi.
68.– Rabbim, – dedi Simun Butrus, – bizlar kimga boraylik? Senda abadiy hayotning soʻzlari bor.
69.Bizlar ishondik va bildik, Sen Xudoning Azizi – Masihsan.
70.Iso ularga aytdi:     – Sizlarni oʻn ikkita qilib tanlagan Oʻzim emasmi? Lekin sizlarning biringiz iblisdir.
71.Iso Simun oʻgʻli Yahudo Ishqariyotni nazarda tutgan edi. U oʻn ikki shogirddan biri boʻlib, Isoga xiyonat qilmoqchi boʻlgan edi.

John VII
1.Shundan keyin Iso Jalilada yurar edi. Yahudiy  mansabdorlari Uni oʻldirishga qasd qilganliklari uchun, Yahudiyada yurishni istamadi.
2.Yahudiylarning Chayla bayrami yaqinlashayotgan edi.
3.Shunday qilib, Isoning ukalari Unga:     – Bu yerdan chiqib Yahudiyaga bor, qilayotgan ishlaringni shogirdlaring ham koʻrsin.
4.Oʻzini mashhur qilmoqchi boʻlgan har bir kishi yashirincha ish qilib yurmaydi-ku! Sen bu ishlarni qilayotgan boʻlsang, qani Oʻzingni dunyoga oshkor qilib koʻr, – deyishdi.
5.Hatto ukalari ham Unga ishonmas edilar.
6.Iso ularga shunday dedi:     – Mening vaqt-soatim hali kelgani yoʻq. Lekin sizlar uchun har vaqt qulaydir.
7.Dunyo sizlardan nafratlana olmaydi, lekin Mendan nafratlanadi. Chunki Men uning qilmishlari yomonligini fosh qilaman.
8.Mayli, sizlar bayramga boringlar. Men hozircha bu bayramga bormayman, chunki Mening vaqtim boʻlgani yoʻq.
9.Shu soʻzlarni aytib, Iso Jalilada qoldi.
10.Isoning ukalari bayramga borgandan soʻng, Oʻzi ham bordi; faqat ochiq emas, yashirincha bordi.
11.Yahudiy  mansabdorlari esa Isoni bayramda qidirar, “U qayoqda?” – deb soʻrab-surishtirar edilar.
12.Omma orasida Iso toʻgʻrisida har xil gap-soʻzlar yoyilayotgan edi. Ba’zilari: “U yaxshi Odam”, – desalar, boshqalari: “Yoʻq, U xalqni yoʻldan ozdiryapti”, – deyishardi.
13.Biroq yahudiy  mansabdorlaridan qoʻrqqanlari uchun U haqda hech kim ochiq gapirmas edi.
14.Bayramning yarmi oʻtganda, Iso ma’badga kirib ta’lim bera boshladi.
15.Shunda yahudiy  mansabdorlari:     – Bu Odam oʻqimagan boʻlsa, qanday qilib Muqaddas Bitiklarni biladi? – deb taajjublandilar. Iso ularga javoban aytdi:
16.– Mening ta’limotim Oʻzimniki emas, balki Meni Yuborgannikidir.
17.Kim Uning irodasini bajarishni istasa, bu ta’limot Xudodanmi, yoki Men Oʻzimdan gapiryapmanmi, bilib oladi.
18.Kim oʻz nomidan gapirsa, oʻziga ulugʻlik izlaydi. Kim uni yuborganga ulugʻlik izlasa, u haqqoniydir, uning dilida biron nohaqlik yoʻq.
19.Tavrotni sizlarga Muso paygʻambar bermadimi? Shunga qaramay, birortangiz ham Tavrot Qonuniga qarab ish yuritmaysiz. Nima uchun Meni oʻldirmoqchisizlar?
20.– Seni jin uribdi! Kim Seni oʻldirmoqchi ekan? – dedi xaloyiq.
21.Iso esa Oʻz soʻzida davom etdi:     – Men bitta ish qildim, hammangiz bunga hayron qolyapsizlar.
22.Muso sizlarga sunnatni buyurgan (sunnat aslida Musodan emas, balki ota-bobolardan merosdir), sizlar esa dam olish kunida oʻgʻil bolani sunnat qilasizlar.
23.Musoning Qonuni buzilmasin deb, hatto dam olish kuni oʻgʻil bola sunnat qilinadigan boʻlsa, nega sizlar Menga dam olish kuni odamzodni butunlay sogʻaytirdi, deb gʻazab qilasizlar?
24.Yuzaki hukm qilmanglar, hukmingiz adolatli boʻlsin.
25.Shunda ba’zi quddusliklar gapga kirdi:     – Oʻldirish uchun qidirib yurishgan Shu emasmi?
26.Mana U bemalol soʻzlayapti, Unga qarshi hech kim hech narsa demayapti. Nahotki boshliqlar Uning haqiqiy Masih ekanligiga tan berishgan boʻlsa?
27.Axir, Buning qayerdanligini hammamiz bilamiz-ku, biroq Masih kelganda, Uning qayerdanligini hech kim bilmaydi.
28.Bunga javoban Iso ma’badda ovozini baland qilib, shunday ta’lim bera boshladi:     – Sizlar Mening kimligimni ham, qayerdanligimni ham bilasizlar. Lekin Men Oʻz-Oʻzimdan kelganim yoʻq. Meni Haq yuborgan, sizlar Uni bilmaysizlar.
29.Men Uni bilaman, chunki Men Uning oldidan kelganman, Meni Oʻsha yuborgan.
30.Bu soʻzi uchun Isoni ushlashga intildilar. Biroq hech kim Unga qoʻl uzatmadi, chunki Uning vaqt-soati hali kelmagan edi.
31.Shu bilan birga, olomondagi koʻpgina odamlar Unga imon keltirdi. Ular:     – Masih kelganda bundan ham koʻproq moʻjiza yaratarmikin? – deyishardi.
32.Iso toʻgʻrisida xalq orasida bunday gap-soʻzlar tarqalayotganini farziylar eshitib, oliy ruhoniylar bilan til biriktirishdi-da, Isoni qoʻlga olish uchun mirshablarni yuborishdi.
33.Iso dedi:     – Men sizlar bilan uzoq boʻlmayman, yana Meni Yuborganning oldiga qaytib boraman.
34.Sizlar Meni izlaysiz-u, lekin topolmaysizlar. Men qayerda boʻlsam, sizlar u yerga borolmaysiz.
35.Shu payt yahudiylar:     – U qayerga bormoqchi, biz Uni topolmas ekanmiz? – deyishdi oʻzaro. – Nahotki U yunonlar orasida tarqalib ketgan yahudiylar oldiga borib, yahudiylarga ham, yunonlarga ham ta’lim bermoqchi boʻlsa?
36.“Sizlar Meni izlaysiz-u, lekin topolmaysizlar, Men qayerda boʻlsam, sizlar u yerga borolmaysizlar”, degan gaplarining mazmuni nima ekan?
37.Bayramning oxirgi, ulugʻ kunida Iso tik turdi-da, ovozini baland qilib xitob qildi:     – Kim chanqagan boʻlsa, Mening oldimga kelib ichsin.
38.Muqaddas Bitikda aytilganidek, Menga ishonganning vujudidan hayotbaxsh suv daryo boʻlib oqadi.
39.Iso bunday deb, Muqaddas Ruhni nazarda tutgan edi; Unga ishonganlar Muqaddas Ruhni yaqin orada olishlari kerak edi. Iso hali ulugʻvorlikka yuksalmagan, shuning uchun Muqaddas Ruh hanuz tushmagan edi.
40.Olomon ichidan ba’zilar bu soʻzlarni eshitib:     – Haqiqatan Bu oʻsha paygʻambar, – dedilar.
41.Boshqalari:     – Bu Masih, – deyishsa, yana boʻlaklari:     – Masih Jaliladan kela oladimi?
42.Tavrotda, Masih Dovudning urugʻi boʻladi, U Dovudning yurti – Baytlahmdan chiqib kelishi lozim, deb yozilmaganmi? – deyishdi.
43.Shu tariqa Iso tufayli xalq orasida nizo yuzaga keldi.
44.Ba’zilar Uni tutmoqchi boʻlishdi, ammo hech kim Unga qoʻl koʻtarmadi.
45.Shu payt mirshablar oliy ruhoniylar va farziylar oldiga qaytib kelishdi.     – Nega Uni olib kelmadinglar? – deb soʻrashdi ulardan.
46.– Dunyoda hech kim bu Odamday gapirmagan, – dedi mirshablar.
47.– Boʻlmasa, sizlar ham yoʻldan ozibsizlar-da! – deyishdi farziylar.
48.– Boshliqlar yoki farziylardan birontasi Unga ishonganmikin?
49.Lekin Tavrotni bilmagan bu johil ommaga la’natlar boʻlsin!
50.Farziylardan Nikodim nomli biri, avval tunda Isoning oldiga kelgan odam, soʻz oldi:
51.– Ayblanuvchining oʻzini oqlashiga imkon bermay, uning ishini tergab aniqlamay mahkum qilish bizning Tavrot Qonunimizga mosmikin?
52.– Nahotki sen ham Jaliladan boʻlsang? Yaxshi oʻylab koʻr, Jaliladan paygʻambar chiqmasligi aniq, – deyishdi unga.
53.Shundan keyin hammalari uy-uylariga tarqalib ketdilar.

John VIII
1.Iso Zaytun togʻi tomon ketdi.
2.Ertalab yana ma’badga qaytib keldi. Butun xalq Uning oldiga kelar, U esa odamlarga ta’lim berib oʻtirar edi.
3.Shu orada ulamolar bilan farziylar bir ayolni Isoning oldiga keltirishdi, uni zino qilayotganda ushlab olishgan edi.
4.– Ustoz! – deyishdi ayolni oʻrtaga qoʻyib. – Bu ayol zino qilayotganida ushlandi.
5.Muso paygʻambar Qonunimizda bundaylarni toshboʻron qilishni buyurganlar. Sen nima deysan?
6.Bu soʻroq bilan Isoni tuzoqqa ilintirib ayblamoqchi edilar. Iso esa ularga e’tibor bermay, engashib barmogʻi bilan yerga yozar edi.
7.Ular bu haqda soʻrayvergach, Iso tik turdi-da:     – Sizning ichingizda kim begunoh boʻlsa, oʻsha birinchi boʻlib ayolga tosh otsin, – dedi.
8.Soʻng yana engashib yerga yozaverdi.
9.Ular bu gapni eshitib, vijdonan fosh boʻlishdi. Chollardan boshlab, keksayu yosh hammasi birin-ketin keta boshlashdi. Oxirida yolgʻiz Iso bilan oʻrtada turgan ayol qoldi.
10.Iso oʻrnidan turdi-da, ayoldan boshqani koʻrmay:     – Ey ayol! – dedi, – seni ayblovchilar qani? Hech kim seni mahkum qilmadimi?
11.– Hech kim, Hazrat! – deb javob berdi ayol.     – Men ham seni mahkum qilmayman, – dedi Iso. – Bor, bundan keyin boshqa gunoh qilma.
12.Iso yana xalqqa xitob qildi:     – Men olamning nuriman. Kimki Menga ergashsa, zulmatda yurmaydi, balki hayot nuriga ega boʻladi.
13.Isoning shu soʻziga qarshi farziylar:     – Sen Oʻzingga Oʻzing shohidlik beryapsan. Sening shohidliging haqiqat emas, – deyishdi.
14.Iso shunday javob berdi:     – Men Oʻzimga Oʻzim shohidlik bersam ham, toʻgʻri shohidlik beraman. Chunki Men qayerdan kelib, qayerga ketayotganimni bilaman. Sizlar esa Mening qayerdan kelib, qayerga ketayotganimni bilmaysizlar.
15.Sizlar tashqi qiyofaga qarab hukm qilasizlar; Men esa hech kimni hukm qilmayman.
16.Agarda Men hukm qilsam ham, toʻgʻri hukm qilaman. Chunki yolgʻiz emasman, Meni yuborgan Otam Meni yoqlaydi.
17.Mana, oʻzlaringizning Tavrotda: “Ikki shohidning guvohligi toʻgʻridir”, deb yozilgan.
18.Shunday qilib, Oʻzimga Oʻzim ham shohidlik beraman, Meni yuborgan Otam ham shohidlik beradi.
19.– Sening Otang qayerda? – deb soʻradilar Isodan. U bunga javoban:     – Sizlar na Meni, na Otamni taniysizlar. Agar Meni taniganingizda, Otamni ham tanigan boʻlar edingizlar, – dedi.
20.Bu soʻzlarni Iso ma’badda ta’lim berayotib, sadaqa qutisining oldida aytdi. Hech kim Uni tutib olmadi, chunki Uning vaqt-soati hali kelmagan edi.
21.Iso ularga yana dedi:     – Men ketyapman. Siz Meni qidirasiz-u, gunohkor boʻlib oʻlasizlar. Men boradigan joyga sizlar bora olmaysizlar.
22.– Nahotki U Oʻzini Oʻzi oʻldiradi? “Men boradigan joyga sizlar bora olmaysizlar”, deb aytyapti-ku, – deyishdi oʻzaro yahudiylar.
23.Iso ularga shunday dedi:     – Sizlar pastdansiz, Men esa yuqoridanman. Sizlar bu olamdan, Men esa bu olamdan emasman.
24.Siz gunohkor boʻlib oʻlasizlar, deb aytdim-ku sizlarga. Ha, agar Oʻsha Men ekanligimga ishonmasangizlar, gunohkor boʻlib oʻlasizlar.
25.– Sen kimsan? – deb soʻrashdi shu mahal Isodan. Iso shunday dedi:     – Boshdanoq sizlarga qanday aytgan boʻlsam, xuddi Oʻshaman.
26.Siz haqingizda aytadigan hamda hukm oʻtkazadigan koʻp narsalarim bor. Biroq Meni Yuborgan haqiqatgoʻydir, Men Undan nima eshitgan boʻlsam, oʻshani dunyoga ma’lum qilaman.
27.Ular esa Iso Oʻz Otasi haqida gapirayotganini tushunmadilar.
28.Iso Oʻz soʻzida davom etdi:     – Inson Oʻgʻlini yuqoriga koʻtarganingizda, Oʻsha Men ekanligimni bilib qolasizlar. Oʻshanda sizlar Men Oʻzimchalik hech narsa qilmasligimni, aksincha, Otam Menga qanday oʻrgatgan boʻlsa, shunday soʻzlayotganimni bilasizlar.
29.Meni Yuborgan Oʻzim bilandir. Otam Meni yolgʻiz qoldirmagan, Men har doim Unga ma’qul boʻlgan ishlarni qilaman.
30.Iso bu soʻzlarni aytar ekan, koʻp odamlar Unga ishondilar.
31.Shu vaqt Iso Unga ishongan yahudiylarga dedi:     – Agar Mening kalomimga rioya qilsangizlar, haqiqiy shogirdlarim boʻlasizlar.
32.Sizlar haqiqatni bilib olasizlar, haqiqat esa sizlarni ozod qiladi.
33.– Biz Ibrohim naslimiz, – deb javob berdi ular. – Hech qachon hech kimga qul boʻlmaganmiz. Sen qanday qilib, “Ozod boʻlasizlar”, deyapsan?
34.– Sizlarga gapning rostini aytsam, – dedi Iso, – gunoh qiluvchi har bir kishi gunohning qulidir.
35.Qul uyda umrbod turmaydi, oʻgʻil umrbod turadi.
36.Shunday qilib, agar Oʻgʻil sizlarni ozod qilsa, haqiqatan erkin boʻlasizlar.
37.Ibrohim nasli ekanligingizni bilaman. Biroq Mening jonimga qasd qilmoqchisizlar. Chunki Mening soʻzim qalbingizga oʻrnashmaydi.
38.Men Otamning huzurida nima koʻrgan boʻlsam, oʻshani soʻzlab beraman. Sizlar esa oʻz otangiz huzurida koʻrganlaringizni bajarasizlar.
39.Ular Isoga javoban:     – Bizning otamiz Ibrohim-ku, – deyishdi.     – Agar siz Ibrohim farzandlari boʻlsangiz edi, Ibrohimning qilgan ishlarini qilar edingizlar, – dedi Iso.
40.– Endi boʻlsa, Xudodan eshitgan haqiqatni sizlarga soʻzlab berayotgan Odamni – Meni oʻldirmoqchisizlar. Ibrohim bunday yoʻl tutmagan edi.
41.Sizlar oʻz otangizning ishlarini qilyapsizlar.     – Biz fahshdan tugʻilgan emasmiz-ku, bizning bitta Otamiz bor, U Xudodir, – deb javob berishdi Isoga. U ularga shunday dedi:
42.– Agar Otangiz Xudo boʻlganida edi, Meni sevar edingiz, chunki Men Xudodan chiqdim. Men Oʻzimcha kelganim yoʻq, Meni U yubordi.
43.Nega aytganlarimni anglamayapsizlar? Sabab, Mening soʻzimni eshita olmaysizlar.
44.Sizlarning otangiz – iblisdir. Sizlar oʻz otangizning nafsu ehtiroslarini bajo keltirmoqchisizlar. Azaldanoq iblis qotil edi. U haqiqat tomonida turmagan, chunki unda haqiqat yoʻq. U yolgʻon soʻzlaganda, oʻziga yarasha soʻzlaydi. Chunki u yolgʻonchi, yolgʻonning otasidir.
45.Ammo Men haqiqatni soʻzlayotganim uchun, Menga ishonmayapsizlar.
46.Qaysi biringiz Meni biron gunoh bilan ayblay olasiz? Agarda haqiqatni soʻzlayotgan boʻlsam, nega Menga ishonmayapsizlar?
47.Kim Xudoniki boʻlsa, Xudoning soʻzlarini eshitadi. Sizlar esa Xudoga begona boʻlganingiz uchun, eshitmayotirsiz.
48.Bunga javoban yahudiylar:     – Sen samariyaliksanu, Seni jin uribdi, deb xato qilmabmiz! – deyishdi.
49.– Meni jin urgani yoʻq, – dedi Iso. – Men faqat Otamni hurmat qilaman. Sizlar esa Meni badnom qilyapsizlar.
50.Men Oʻz shuhratimni izlamayman, Meni Ulugʻlovchi va Hukmlovchi bor.
51.Sizlarga rostini aytayin: kim Mening soʻzimga rioya qilsa, abadiy oʻlimga yuz tutmaydi.
52.– Endi biz bilamiz, Seni jin uribdi, – deyishdi yahudiylar Unga. – Ibrohim va paygʻambarlar bari oʻlib ketgan, Sen esa: “Kim Mening soʻzimga rioya qilsa, abadiy oʻlimga yuz tutmaydi”, deyapsan-a?!
53.Nahotki Sen vafot etgan otamiz Ibrohimdan ham katta boʻlsang? Paygʻambarlarning hammasi ham oʻlib ketishgan. Sen Oʻzingni kim deb hisoblaysan?
54.Iso javob berdi:     – Agar Men Oʻzimni Oʻzim ulugʻlasam, Mening ulugʻligim puchdir. Otamning Oʻzi Meni ulugʻlaydi. Sizlar Uni Xudoyimiz deysizlar,
55.ammo aslida Uni taniganingiz yoʻq. Men esa Uni tanib-bilaman. Agar Uni bilmayman, desam, sizlarga oʻxshagan yolgʻonchi boʻlaman. Biroq Men Uni tanib-bilaman va Uning kalomiga rioya qilaman.
56.Otangiz Ibrohim Mening kunimni koʻrishini bilib, shod-xurram boʻlgan edi. Endi koʻrib, xurram boʻldi.
57.– Sen hali ellik yoshga toʻlganing yoʻgʻu, Ibrohimni ham koʻribsan-a?! – deyishdi yahudiylar Unga.
58.Iso ularga:     – Sizlarga rostini aytay: Ibrohim vujudga kelmasidan oldin Men bor edim, – dedi.
59.Shunda Isoga otish uchun tosh oldilar. Lekin Iso ulardan chekinib, ma’baddan tashqariga chiqdi. [Xalqning oʻrtasidan yorib oʻtib, uzoqlashib ketdi.]

John IX
1.Iso oʻtib ketayotganda, Uning koʻziga bir tugʻma koʻr odam chalindi.
2.Shogirdlari Isodan:     – Ustoz, buning koʻr boʻlib tugʻilishida kim gunohkor, oʻzimi yoki ota-onasimi? – deb soʻradilar.
3.Iso shunday javob berdi:     – Bunda na oʻzi gunohkor, na ota-onasi, balki Xudoning ishlari unda namoyon boʻlishi uchun u koʻr tugʻilgan.
4.Kun yorugʻ ekan, Meni Yuborganning ishlarini qilishim lozim. Ana tun kelyapti, oʻshanda hech kim ish qila olmaydi.
5.Men olamda bor ekanman, olamning nuridirman.
6.Iso bularni aytdi-yu, yerga tupurdi, tupukdan loy qilib, koʻrning koʻzlariga surtdi.
7.– Borib Siloam hovuzida yuvin, – dedi unga. (Siloam – “Yuborilgan” demakdir.)     Koʻr odam borib yuvindi va koʻzi ochilib qaytdi.
8.Shunda uning qoʻshnilari va ilgari uning koʻr boʻlib oʻtirganini koʻrgan odamlar:     – Bu haligi tilanchilik qilib oʻtirgan koʻr odam emasmi? – deb soʻrashardi.
9.Ba’zilar:     – Bu xuddi oʻsha, – desalar, boshqalar:     – Oʻshanga oʻxshaydi, – deyishardi. Odamning oʻzi esa:     – Oʻsha menman, – deb ta’kidlardi.
10.– Unday boʻlsa, koʻzlaring qanday ochildi? – deb soʻradilar.
11.– Iso degan Kishi tupukdan loy qilib koʻzlarimga surtdi-yu, “Borib Siloam hovuzida yuvin”, dedi. Men borib yuvindim va koʻradigan boʻlib qoldim, – dedi u odam.
12.– U qayerda? – deb soʻradilar.     – Bilmayman, – deb javob berdi u.
13.Ilgari koʻr boʻlgan oʻsha odamni farziylarning oldiga keltirishdi.
14.Oʻsha kuni yahudiylarning dam olish kuni edi. Bunga qaramay, Iso loy qilib, koʻr odamning koʻzlarini ochgan edi.
15.Binobarin, farziylar ham koʻrdan koʻzlari qanday ochilganini soʻradilar.     – U koʻzlarimga loy surtdi. Men yuvindim-u, koʻzlarim koʻradigan boʻldi, – dedi haligi odam.
16.– Bu Odam Xudodan emas, chunki U dam olish kuniga rioya qilmayapti, – dedi ba’zi farziylar. Boshqalari esa:     – Gunohkor odam bunday moʻjizalarni qanday qila oladi? – deyishdi. Shunday qilib, oralarida nifoq paydo boʻldi.
17.– Koʻzlaringni ochgan u Kishi haqida sen nima deysan? – deb soʻrashdi yana koʻr odamdan.     – U paygʻambar, – dedi oʻsha.
18.Biroq yahudiy  din arboblari koʻzlari ochilgan odamning ota-onasini chaqirtirmaguncha, uning ilgari koʻr boʻlganiga va koʻzlari ochilganiga ishonmadilar.
19.Ota-onasi keldi.     – Koʻr tugʻilgan, deb aytgan oʻgʻlingiz shumi? Xoʻsh, endi qanday qilib uning koʻzlari koʻryapti? – deb soʻrashdi ota-onasidan.
20.Ota-onasi javob berishdi:     – Bu bizning oʻgʻlimiz, uning koʻr tugʻilganini bilamiz.
21.Lekin qanday qilib koʻzlari koʻrayotganini, koʻzlarini kim ochganini biz bilmaymiz. U balogʻat yoshida, oʻzidan soʻranglar. Oʻzi uchun oʻzi javob bersin.
22.Koʻrning ota-onasi yahudiy  din arboblaridan qoʻrqqanlari uchun bunday aytdilar. Din arboblari bundan avval, kim Isoning Masihligini tan olsa, ibodatxonadan badargʻa qilinsin, degan fatvoni chiqargan edilar.
23.Ana shu sababdan koʻrning ota-onasi: “U balogʻat yoshida, oʻzidan soʻranglar”, – deyishdi.
24.Shunday qilib, ilgari koʻr boʻlgan odamni ikkinchi marta chaqirishdi:     – Xudoni ulugʻla! Biz u Odamning gunohkorligini bilamiz, – deyishdi.
25.– U gunohkormi, yoʻqmi, men bilmayman, – deb javob berdi u, – Men shuni bilamanki, men koʻr edim, endi esa koʻzlarim koʻryapti.
26.– U senga nima qildi? Koʻzlaringni qanday ochdi? – deb yana undan soʻradilar.
27.– Oldin ham men sizlarga aytgan edim-ku, ammo sizlar quloq solmayapsizlar! Yana nima xohlaysizlar? Nahotki sizlar ham Uning shogirdlari boʻlmoqchisizlar? – dedi u odam.
28.Yahudiy din arboblari esa uni jerkib:     – Sen Uning shogirdi, biz Musoning shogirdlarimiz.
29.Biz bilamizki, Musoga Xudo gapirgan. Bu Kishi-chi, Uning qayerdanligini ham bilmaymiz, – deyishdi.
30.– Ana shunisi juda ajablanarli-da! – dedi ularga koʻzi ochilgan odam. – Sizlar Uning qayerdanligini bilmaysizlar, ammo koʻzlarimni ochgan ana Shuning Oʻzi!
31.Ma’lumki, gunohkorlarga Xudo quloq solmaydi. Biroq kim Xudodan qoʻrqib, Uning irodasiga amal qilsa, Xudo uni tinglaydi.
32.Tugʻma koʻrning koʻzlarini birov ochganligi dunyoda eshitilmagan gap.
33.Agar U Kishi Xudodan boʻlmaganda, hech narsa qilolmasdi.
34.Yahudiy din arboblari bunga javoban:     – Sen oʻzing butunlay gunoh ichida tugʻilgan ekansan-u, endi bizlarga aql oʻrgatyapsanmi? – deyishdi-da, uni quvib chiqarishdi.
35.U odamning quvib chiqarilganligini Iso eshitdi-yu, uni axtarib topdi.     – Sen Xudoning Oʻgʻliga ishonasanmi? – deb soʻradi undan. U odam Isoga:
36.– Hazrat, – dedi, – U kimdirki, men Unga ishonsam?
37.– Sen Uni koʻrding, mana sen bilan gaplashayotgan – Oʻshaning Oʻzi, – dedi Iso.
38.Shunda u odam:     – Ishonaman, yo Rabbiy, – dedi-da, Isoga sajda qildi.
39.Iso:     – Koʻrlar koʻrsin, koʻzi ochiqlar esa koʻr boʻlsin, deb Men bu dunyoni hukm qilgani kelganman, – dedi.
40.Uning atrofida ba’zi farziylar turgan edi. Ular bu gapni eshitgach:     – Nahotki bizlar ham koʻr boʻlsak? – deb soʻrashdi.
41.Iso ularga dedi:     – Agar koʻr boʻlganingizda, gunohingiz boʻlmas edi. Lekin sizlar “Koʻzlarimiz koʻryapti”, deganingiz uchun, gunohingiz oʻz boʻyningizda qoladi.

John X
1.“Sizlarga rostini aytay: kim qoʻy qoʻrasiga eshikdan kirmay, boshqa yoʻldan oshib tushsa, u oʻgʻri va bosqinchidir.
2.Eshikdan kirgan odam esa qoʻylarning choʻponidir.
3.Unga darvozabon eshikni ochib beradi. Qoʻylar uning tovushiga quloq soladi. U esa oʻz qoʻylarini nomma-nom chaqirib tashqariga olib chiqadi.
4.U oʻz qoʻylarini qoʻradan olib chiqib, ularning oldida boraveradi. Qoʻylar esa unga ergashadi, chunki ular choʻponning tovushini biladilar.
5.Begona kishiga esa ergashmaydilar. Aksincha, begonaning tovushini tanimay, undan qochib ketadilar”.
6.Iso bu ibratli naqlni aytib berganda, tinglovchilari Uning nima demoqchi ekanligini tushunmadilar.
7.Shu sababdan Iso yana gap oldi:     “Sizlarga rostini aytay: Men qoʻylarning eshigiman.
8.Mendan ilgari oʻtganlarning hammasi oʻgʻri va bosqinchi edilar. Lekin qoʻylar ularga quloq solmadilar.
9.Men eshikman. Kim Men orqali kirsa, najot topadi. U kirib chiqib, yaylov ham topadi.
10.Oʻgʻri faqat oʻgʻirlash, boʻgʻizlash, barbod qilish uchun keladi. Men esa ularga hayot, farovon hayot berish uchun kelganman.
11.Men yaxshi Choʻponman. Yaxshi Choʻpon qoʻylari uchun jonini bagʻishlaydi.
12.Yollangan odam qoʻylarning choʻponu egasi emas. U boʻrining kelganini koʻrgach, qoʻylarni tashlab, qochib ketadi. Boʻri esa qoʻylarni talab, tumtaraqay qiladi.
13.Yollangan odam qoʻylar haqida hech qaygʻurmagani uchun qochib ketadi.
14.Men yaxshi Choʻponman. Men Oʻzimnikilarni bilaman, Oʻzimnikilar esa Meni biladilar.
15.Otam Meni qanday tanib-bilsa, Men ham Otamni shunday tanib-bilaman. Men qoʻylarim uchun jonimni bagʻishlayman.
16.Bu qoʻradagidan boshqa qoʻylarim ham bor. Ularni ham olib kelishim kerak. Ular ham Mening tovushimni eshitadi va bir suruv, bir choʻpon boʻladi.
17.Men jonimni berib, yana qaytib olaman, shu bois Otam Meni sevadi.
18.Hech kim jonimni Mendan ololmaydi, Men Oʻz ixtiyorim bilan uni beraman. Uni berish ham qaytadan olish huquqim bor. Ushbu muqaddas burchni Menga Otam topshirgan”.
19.Bu gap sabab boʻlib, yahudiylar orasida yana kelishmovchilik paydo boʻldi.
20.Oralaridan koʻpi:     – Uni jin uribdi, U telbalik qilyapti-ku! Nega Unga quloq solyapsizlar? – der edilar.
21.Boshqalari esa:     – Bu jin urganning soʻzlari emas, soʻqir odamning koʻzlarini jin ocha olarmidi? – deb aytishardi.
22.Oʻsha vaqtda Quddusda Ma’badni Yangilash bayrami qutlanardi. Qish edi.
23.Iso ma’badda Sulaymon ravoqida aylanib yurar edi.
24.Yahudiy  din arboblari Uning atrofini oʻrab oldilar.     – Qachongacha Sen bizlarni laqillatasan? Agar Sen Masih boʻlsang, bizlarga ochigʻini ayt, – deyishdi.
25.Iso ularga javob berdi:     – Men sizlarga aytdim, ammo sizlar ishonmayapsizlar. Mening Otam nomidan qilayotgan ishlarimning oʻzi Men toʻgʻrimda shohidlik bermoqda.
26.Sizlar esa ishonmayapsizlar. Avval aytganimdek, sizlar Mening qoʻylarimdan emassizlar.
27.Mening qoʻylarim tovushimga quloq soladi. Men ularni taniyman, ular esa Menga ergashib yurishadi.
28.Men ularga abadiy hayot bagʻishlayman va ular abadiy halok boʻlmaydilar. Hech kim ularni Mening qoʻlimdan tortib ololmaydi.
29.Ularni Menga bergan Otam hammadan buyukdir. Otamning qoʻlidan ularni tortib olishga hech kimning kuchi yetmaydi.
30.Men va Otam – birmiz.
31.Shunda yahudiy  din arboblari yana Isoni toshboʻron qilmoqchi boʻlib, tosh ola boshladilar.
32.– Men sizlarga Otam nomidan koʻp xayrli ishlar koʻrsatdim, ularning qaysi biri uchun Meni toshboʻron qilmoqchisizlar? – soʻradi Iso.
33.Yahudiy  din arboblari Unga javoban:     – Seni xayrli ishing uchun emas, balki kufrliging uchun toshboʻron qilmoqchimiz. Sen odam boʻla turib Oʻzingni Xudo deyapsan! – deyishdi.
34.Iso shunday javob qaytardi:     – Sizning Tavrotda: “Men aytdim, sizlar xudolarsiz”, deb yozilgan emasmi?
35.Mana Xudo qadimgilarga kalomini yuborib, ularni hatto xudolar deb atagan. Muqaddas Bitikni esa buzib boʻlmaydi.
36.Shunday ekan, Otam Oʻziga ajratib olgan va dunyoga yuborgan Kishi “Xudoning Oʻgʻliman” desa, nima boʻpti? Nega sizlar Meni kufrlikda ayblaysizlar?
37.Agar Men Otamning ishlarini qilmayotgan boʻlsam, Menga ishonmay qoʻya qolinglar.
38.Agar Uning ishlarini qilayotgan boʻlsamu, sizlar ishonmayotgan boʻlsangizlar, aqalli Mening ishlarimga ishoninglar. Otam Menda va Men Otamda ekanimizni anglab, imoningizni komil qilinglar.
39.Shunda yana Isoni ushlab olishga harakat qildilar, ammo Iso ulardan qutulib qoldi.
40.Soʻng Iso yana Oʻrdun daryosining naryogʻiga, ilgari Yahyo paygʻambar odamlarni tavba qildirib yurgan joyga bordi va u yerda qoldi.
41.Uning oldiga koʻp odamlar kelaverdi. Ular:     – Yahyo hech qanday moʻjiza yaratmagan edi, lekin Yahyoning bu Kishi haqida aytganlari hammasi toʻgʻri chiqdi, – deyishar edi.
42.Shunday qilib, oʻsha yerda talay odamlar Isoga uzil-kesil ishondilar.

John XI
1.Baytaniya degan qishloqda Lazar ismli bir odam kasal yotgan edi. Maryam va Marta nomli opa-singil ham shu qishloqda yashar edilar.
2.Rabbimiz Isoga atir moy surtgan va Uning oyoqlarini sochi bilan artib quritgan oʻsha Maryam edi. Kasal yotgan Lazar esa Maryamning akasi edi.
3.Opa-singil Isoga:     – Hazrat, Sening aziz doʻsting kasal boʻlib yotibdi, – deb xabar yetkazishdi.
4.Iso buni eshitib:     – Bu kasallik oʻlim bilan yakunlanmaydi, balki Xudoning ulugʻlanishiga, shuningdek, Xudo Oʻgʻlining ulugʻlanishiga sabab boʻladi, – dedi.
5.Iso Marta va uning singlisini hamda Lazarni sevar edi.
6.Ammo Lazarning bemor boʻlib yotganini bilsa ham, oʻsha joyda yana ikki kun qoldi.
7.Bundan soʻng U shogirdlariga:     – Yana Yahudiyaga boramiz, – dedi.
8.– Ustoz, – dedi shogirdlari, – yaqindagina yahudiyaliklar Seni toshboʻron qilmoqchi edilar-ku! Endi yana u yerga bormoqchimisan?
9.Iso javob berdi:     – Kunduz oʻn ikki soat-ku! Kim yorugʻda yursa, qoqilmaydi, chunki bu dunyoning yorugʻini koʻradi.
10.Kechasi yurgan esa qoqiladi, chunki yorugʻlik u bilan emas.
11.Bu soʻzlarini aytib boʻlib, ularga yana dedi:     – Doʻstimiz Lazar uxlab qoldi. Men uni uygʻotgani ketyapman.
12.– Hazrat, agar uxlab qolgan boʻlsa, tuzalib ketadi, – dedi shogirdlari.
13.Iso Lazarning oʻlimini nazarda tutgan edi. Shogirdlar esa Iso odatdagi uyqu toʻgʻrisida gapirdi, deb oʻyladilar.
14.Keyin Iso ularga ochigʻini aytdi:     – Lazar vafot etdi.
15.Men sizlar uchun xursandmanki, oʻsha yerda yoʻq edim, chunki bu sizlarning imon topishingizga yaraydi. Qani endi yuringlar, uning oldiga boraylik.
16.Shunda “Egiz” laqabli Toʻma boshqa shogirdlarga:     – Qani yuringlar, biz ham U bilan oʻlamiz! – dedi.
17.Iso u yerga yetib borib bildiki, Lazarning dafn qilinganiga toʻrt kun boʻlgan ekan.
18.Baytaniya qishlogʻi Quddusdan yaqin uch chaqirimcha yerda edi.
19.Koʻp yahudiylar Marta bilan Maryamning oldiga akasining vafoti munosabati ila tasalli berish uchun borgan edilar.
20.Marta Isoning kelayotganini eshitib, Uni kutib olgani chiqdi. Maryam esa uyda oʻtirar edi.
21.– Hazrat! – dedi Marta Isoga. – Agar Sen bu yerda boʻlganingda edi, mening akam oʻlmas edi.
22.Ammo hozir ham bilaman, Sen Xudodan nima soʻrasang, Xudo Senga beradi.
23.– Sening akang tiriladi, – dedi Iso.
24.– Bilaman, qiyomatda, oxiratda tiriladi, – dedi Marta.
25.Iso unga dedi:     – Men tirilish va hayotdirman. Menga ishongan odam oʻlsa ham yashaydi.
26.Kimda-kim Menga ishonib yashasa, to abad oʻlmaydi. Bunga ishonasanmi?
27.– Ha, Rabbim, – dedi Marta, – Sen olamga keladigan Masih, Xudoning Oʻgʻlisan, deb ishonaman.
28.Shunday dedi-yu, Marta borib singlisi Maryamni yashirincha chaqirdi.     – Ustoz shu yerda, U seni chaqiryapti, – dedi Maryamga.
29.Maryam buni eshitgach, shoshib oʻrnidan turdi-da, Isoning oldiga joʻnadi.
30.Iso hali qishloqqa kirmagan, Marta Uni kutib olgan joyda poylab turar edi.
31.Maryam bilan uyda qolgan, unga tasalli berayotgan yahudiylar uning shoshilib oʻrnidan turib tashqariga chiqqanligini koʻrishdi. Maryam yigʻlagani qabrga ketyapti, deb oʻylashib, uning orqasidan ketaverishdi.
32.Maryam Iso turgan yerga yetib kelib Uni koʻrdi-yu, oyoqlariga oʻzini tashlab:     – Hazrat! – dedi, – agar Sen shu yerda boʻlganingda, mening akam oʻlmas edi!
33.Maryam ham, u bilan kelgan yahudiylar ham yigʻlayotgan edilar. Iso buni koʻrib, qattiq iztirobga tushdi, koʻngli oʻrtanib ketdi.
34.– Uni qayerga qoʻydingizlar? – deb soʻradi.     – Borib koʻrgin! – dedilar.
35.Isoning koʻzi yoshlandi.
36.Yahudiylar:     – Qarang, uni naqadar sevar ekan! – deyishdi.
37.Lekin ulardan ba’zilari:     – Koʻrning koʻzlarini ochgan bu Kishi nahot uning oʻlmay qolishi uchun biror narsa qilolmagan boʻlsa? – dedilar.
38.Iso tagʻin qattiq iztirob chekib, qabr oldiga keldi. Qabr bir gʻor boʻlib, uning ogʻzida tosh yotgan edi.
39.Iso:     – Toshni koʻtaringlar! – dedi. Marhumning singlisi Marta Unga:     – Hazrat, U qabrga qoʻyilganiga toʻrt kun boʻldi, endi hidlanib qolgan, – dedi.
40.– Agar inonsang, Xudoning ulugʻvorligini koʻrasan, deb senga aytgan edim-ku, – dedi Iso.
41.Shunday qilib, marhum yotgan gʻor ogʻzidan toshni koʻtarib oldilar. Iso esa osmonga koʻz tikkancha:     – Ey Ota! – dedi, – Meni eshitganing uchun Senga tashakkur bildiraman.
42.Sen Meni doimo eshitishingni bilaman-u, lekin bu soʻzlarni shu yerda turgan xalq uchun, ular Meni Sen yuborganingga ishonsin deb aytdim.
43.Shunday dedi-yu, baland ovoz bilan xitob qildi:     – Lazar, tashqariga chiq!
44.Shu payt qoʻlu oyoqlari doka bilan bogʻlangan, yuzi roʻmol bilan oʻralgan jasad chiqib keldi.     – Uni yechintirib, qoʻyinglar, ketaversin, – dedi Iso odamlarga.
45.Maryamni yoʻqlagani kelgan yahudiylardan koʻpi Isoning qilgan ishini koʻrib, Unga ishonishdi.
46.Ammo ba’zilari farziylarning oldiga borib, Isoning qilganlarini aytib berishdi.
47.Shundan keyin oliy ruhoniylar va farziylar kengashga yigʻilishdi.     – Biz nima qilaylik? Bu Odam juda koʻp moʻjizalar yaratib yuribdi-ku! – deyishdi oʻzaro.
48.– Agar Uni oʻz erkiga qoʻyib bersak, hamma Unga ishonib ketadi. Rimliklar kelib,  muqaddas joyimizni ham, xalqimizni ham bosib oladilar.
49.Ulardan biri, shu yili bosh oliy ruhoniy boʻlgan Kayafa soʻz oldi:     – Sizlar hech narsani bilmaysizlar.
50.Butun millat halok boʻlganidan koʻra, bitta kishi xalq uchun oʻlishi biz uchun yaxshiroq ekanini oʻylamadingizlarmi?
51.Bu soʻzlar undan oʻzicha chiqmagan edi. U shu yili bosh oliy ruhoniy sifatida karomat qilib, Iso xalq uchun oʻlishini oldindan aytgan edi.
52.Amalda Iso yolgʻiz  yahudiy xalqi uchungina emas, balki tarqalib gumroh boʻlgan barcha Xudo farzandlarini ham yigʻib birlashtirish uchun oʻlishi kerak edi.
53.Shunday qilib, oʻsha kundan boshlab Isoni oʻldirishga til biriktirdilar.
54.Iso esa endi yahudiylar orasida ochiq yurolmaydigan boʻlib qoldi. U yerdan sahro yaqinidagi Efrayim shahriga bordi. Oʻsha joyda Oʻzining shogirdlari bilan qoldi.
55.Yahudiylarning Fisih bayrami yaqin edi. Mamlakatning hamma yogʻidan el-ulus bayramdan oldin poklanish uchun Quddusga borishardi.
56.Shu vaqtda Isoni izlardilar. Ma’badda yigʻilib turganlar oʻzaro: “Qanday oʻylaysizlar, U bayramga kelarmikan?” – deb soʻrab-surishtirar edilar.
57.Oliy ruhoniylar va farziylar esa Isoni qoʻlga olish niyatida yurib: “Kim Uning qayerdaligini bilib qolsa, xabar qilsin”, degan farmon chiqardilar.

John XII
1.Fisih bayramidan olti kun oldin Iso yana Baytaniyaga, ya’ni oʻlgan Lazarni tiriltirgan qishloqqa bordi.
2.Oʻsha yerda Isoga ziyofat hozirladilar. Marta xizmat qilib yurgan edi, Lazar esa Iso bilan mehmonlar qatorida oʻtirar edi.
3.Shu payt Maryam bir shisha sof, qimmatbaho sunbul moyi olib keldi va Isoning oyoqlariga surtib, sochlari bilan Uning oyoqlarini artib quritdi. Moyning hididan uy xushboʻy isga toʻlib ketdi.
4.Isoning shogirdlaridan biri, Unga xiyonat qiladigan Simunning oʻgʻli Yahudo Ishqariyot gap qistirib:
5.– Bu moyni uch yuz kumush tangaga sotib kambagʻallarga boʻlib bersa boʻlmasmidi? – dedi.
6.Bu gapni u kambagʻallarga qayishgani uchun emas, balki oʻgʻri boʻlgani uchun aytdi. Pul qutisi Yahudoning nazoratida edi, u qutiga solinadigan pullarni shilib ketar edi.
7.– U ayolni tinch qoʻyinglar! – dedi Iso. – Zotan u bu moyni Mening dafn kunimga saqlamoqchi edi.
8.Kambagʻallar har doim sizlar bilan birga. Men esa doim sizlar bilan birga boʻlmayman.
9.Isoning Baytaniyada ekanligini bilib, bir talay yahudiylar u yerga keldi. Ular nafaqat Isoni, balki Iso tiriltirgan Lazarni ham koʻrishni istardilar.
10.Oliy ruhoniylar esa Lazarni ham oʻldirmoqchi boʻlib kelishgan edilar.
11.Chunki koʻpchilik yahudiylar Lazar tufayli u yerga borib, Isoga imon keltirayotgan edilar.
12.Ertasi kuni bayramga borgan koʻpchilik xaloyiq Isoning Quddusga kelayotganini eshitib qolishdi.
13.Palma daraxti shoxlarini olib, Uni qarshi olishga chiqishdi va baland ovoz bilan:     “Najot bergin!     Xudovand nomidan kelayotgan     Isroilning Podshohi muborak!”– deb hayqirishar edi.
14.Iso bir xoʻtikni topib, unga mindi, xuddi  Tavrotda yozilganiday:
15.“Ey Sion qizi, qoʻrqma!     Sening Podshohing xoʻtikka minib keladur”.
16.Isoning shogirdlari avval bunga tushunmadilar. Faqat Iso Oʻz ulugʻvorligiga erishgandan soʻnggina ular bu oyatning U haqda yozilganini va xalq xuddi oyatdagidek qilganini esladilar.
17.Iso bilan yurayotgan koʻpchilik xalq esa Iso Lazarni qabrdan chaqirib tiriltirdi, deb guvohlik berayotgan edi.
18.Iso bunday ajoyib moʻjizani yaratganini xalq eshitgan edi, shuning uchun ham Uni ochiq chehra bilan kutib olayotgan edilar.
19.Farziylar esa bir-biriga:     – Koʻryapsizmi, endi hech narsa qilolmayapsizlar. Butun dunyo Uning ortidan bormoqda! – deyishardi.
20.Sigʻinish uchun bayramga kelganlar orasida ba’zi yunonlar bor edi.
21.Ular Jalilaning Baytsayda shahridan boʻlgan Filipning oldiga borib oʻtindilar:     – Taqsir, biz Isoni koʻrmoqchi edik.
22.Filip borib bu haqda Idrisga aytdi; keyin Idris bilan Filip ikkalasi Isoning oldiga borib, Unga aytishdi.
23.Iso ularga shunday javob qaytardi:     – Inson Oʻgʻli ulugʻlanadigan vaqt-soat keldi.
24.Sizlarga rostini aytay: agar bugʻdoyning doni yerga tushib oʻlmasa, u bir donligicha qoladi. Agarda oʻlsa, koʻp hosil beradi.
25.Kim oʻz jonini sevsa, uni yoʻqotadi. Kim bu dunyoda oʻz jonini ayamasa, uni abadiy hayot uchun saqlab qoladi.
26.Agar kim Menga xizmat qilsa, Mening izimdan yursin. Men qayerda boʻlsam, xizmatchim ham u yerda boʻladi. Kim Menga xizmat qilsa, Otam uni hurmat qiladi.
27.Endi esa yuragim siqilyapti, Men nima ham desam ekan? “Ey Otam, Meni ushbu vaqt-soatdan qutqaz” deymi? Vaholanki, men shu vaqt-soat uchun kelganman.
28.Ey Ota, Oʻz nomingni ulugʻlagin!     Iso shunday deyishi bilanoq osmondan:      – Men uni ulugʻlaganman va bundan keyin ham ulugʻlayman, – degan sado keldi.
29.U yerda turgan omma buni eshitib, momaqaldiroq deb oʻyladi.     – Yoʻq, Unga farishta gapirdi! – deyishdi boshqalari.
30.Bunga javoban Iso aytdi:     – Bu sado Men uchun emas, sizlar uchun boʻldi.
31.Hozir bu dunyo hukm qilinadi, hozir bu dunyoning hokimi tashqariga chiqarib haydaladi.
32.Men yerdan yuqoriga koʻtarilganimda, hammani Oʻzimga jalb qilaman.
33.Ushbu soʻzlarni Iso Oʻzining qay yoʻl bilan oʻlishini bildirish maqsadida aytgan edi. Xalq bunga javoban dedi:
34.– Biz Tavrotda, Masih abadiy turadi, deb eshitganmiz. Qanday qilib Sen: Inson Oʻgʻli yuqoriga koʻtarilishi kerak, deb aytyapsan? Kim bu Inson Oʻgʻli?
35.Iso ularga aytdi:     – Yana qisqa bir muddat nur sizlar bilan boʻladi. Nur borida yuringlar, tagʻin zulmat sizlarni qamrab olmasin. Zulmatda yuradigan kishi qayerga ketayotganini bilmaydi.
36.Hozircha nurga egasizlar, nurga ishoninglar, toki nur ahli boʻlinglar.     Bularni aytib boʻlgach, Iso uzoqlashib ketdi va xalqning koʻzidan yashirindi.
37.Iso ommaning koʻz oʻngida shuncha koʻp ibratli moʻjizalar yaratgan boʻlsa ham, ular Isoga ishonmas edilar.
38.Shu tariqa Isha’yo paygʻambarning aytgan soʻzi bajo boʻldi:     “Yo Xudoyo Xudovand!     Bergan xabarimizga kim ham ishondi?     Xudovandning qudrati kimga oshkora boʻldi?”
39.Ular ana shu sababdan ishona olmadilar. Isha’yo paygʻambar yana aytganidek:
40.“Bu xalq oʻz koʻzlarini koʻr qildi,     Oʻz dillarini tosh qildi.     Koʻzlari ila koʻrmaydilar,     Dillari ila fahmlamaydilar,     Men ularni shifolashim uchun,     Menga qaytib kelmaydilar”.
41.Isha’yo paygʻambar Masihning ulugʻvorligini oldindan koʻrib, U toʻgʻrida shularni soʻzlagan edi.
42.Shunga qaramasdan, boshliqlarning ham koʻplari Isoga imon keltirayotgan edilar. Faqat ibodatxonadan haydalishdan qoʻrqib, ular farziylar oldida tan olmas edilar.
43.Chunki boshliqlarga Xudoning maqtovidan koʻra insonning maqtovi xush yoqardi.
44.Iso xitob qilib dedi: “Menga ishongan odam Menga emas, balki Meni Yuborganga ishongan boʻladi.
45.Meni koʻrgan odam Meni Yuborganni koʻrgan boʻladi.
46.Menga ishongan har bir kishi zulmatda qolmasin, deb Men dunyoga nur boʻlib kelganman.
47.Kim Mening soʻzlarimni eshitib ishonmasa, uni Men ayblamayman. Men dunyoni ayblash uchun emas, balki qutqarish uchun kelganman.
48.Meni rad qilib, soʻzlarimni qabul qilmagan odamning hakami bor – uni oxiratda Mening aytgan kalomim hukm qiladi.
49.Men Oʻz nomimdan soʻzlaganim yoʻq. Aksincha, Meni yuborgan Otam nima aytishimni, qanday soʻzlashimni Menga amr etgan.
50.Uning amri esa abadiy hayotdir, deb bilaman. Xullas, Men nimaiki gapirayotgan boʻlsam, Otamning Menga aytganlarini gapiryapman”.

John XIII
1.Fisih bayramiga oz qolgan edi. Iso bu olamdan Otasi oldiga oʻtish vaqt-soati kelganini bilar edi. U bu olamdagi Oʻzinikilarni sevar edi, ularni oxirigacha sevdi.
2.Kechki ovqat payti edi. Simunning oʻgʻli Yahudo Ishqariyotning diliga iblis allaqachon Isoga xiyonat qilish niyatini solgan edi.
3.Iso boʻlsa, Otasi hamma narsani Uning qoʻliga berganini bilar edi, Oʻzi Xudo huzuridan chiqib, yana Xudo huzuriga qaytayotganini ham bilar edi.
4.Shunday qilib, Iso ovqatdan soʻng ustki kiyimini yechib tashladi, sochiqni olib beliga bogʻladi.
5.Keyin obdastaga suv quyib, shogirdlarining oyoqlarini yuvishga tushdi. Beliga bogʻlagan sochiq bilan ularning oyoqlarini artib quritdi.
6.Iso Simun Butrusning oldiga keldi.     – Rabbim, nahot oyoqlarimni Sen yuvsang?! – dedi Butrus.
7.– Men hozir nima qilishimni sen bilmaysan. Keyinchalik tushunasan, – dedi Iso unga javoban.
8.– Mening oyoqlarimni ikki dunyoda ham yuvmaysan! – dedi Butrus.     – Agar seni yuvmasam, Men bilan ulushing boʻlmaydi, – dedi Iso.
9.Shunda Simun Butrus:     – Rabbim, faqat oyoqlarimnigina emas, qoʻllarimni, boshimni ham yuvib qoʻy! – dedi.
10.Iso unga:     – Choʻmilgan odam tamoman pokdir, endi uning oyogʻini yuvsa, bas. Sizlar ham poksizlar, ammo hammangiz emas, – dedi.
11.Iso Oʻziga xoinlik qiladigan odamni bilar edi, shuning uchun “Hammangiz pok emassizlar”, dedi.
12.Shogirdlarining oyoqlarini yuvib boʻlgach, Iso tagʻin ustki kiyimini kiyib, yonboshladi. Shogirdlariga aytdi:     – Men sizlarga nima qilganimni angladinglarmi?
13.Sizlar Meni Ustozimiz va Rabbimiz deb ataysizlar va toʻgʻri qilasizlar, chunki Men xuddi shundayman.
14.Shunday qilib, agar Men Rabbingiz va Ustozingiz boʻla turib oyoqlaringizni yuvgan boʻlsam, sizlar ham bir-biringizning oyoqlaringizni yuvishingiz qarzdir.
15.Men sizlarga nima qilgan boʻlsam, sizlar ham oʻshani qilishingiz kerak. Men sizlarga oʻrnak koʻrsatdim.
16.Sizlarga rostini aytayin: qul oʻzining xoʻjayinidan yuqori turmas, elchi ham uni yuborgandan ulugʻ boʻlmas.
17.Agar gapimni uqqan boʻlsangiz, bunga amal qilinglar va baxtli boʻlasizlar!
18.– Men hammangiz haqingizda aytmayapman, –  davom etdi Iso, – Men tanlagan kishilarimni bilaman. Zaburda: “Non-namagimni yegan doʻstim Menga qarshi tovonini koʻtardi”, – deb yozilgan. Bu oyat bajo boʻlishi kerak.
19.Hozirdan, bu voqealar sodir boʻlmasidan oldin, men sizlarga aytyapman, toki bu voqealar sodir boʻlganda, Men – Oʻsha ekanligimga ishoninglar.
20.Sizlarga rostini aytay: Men yuborgan kishini qabul qilgan Meni qabul qilgan boʻladi. Meni qabul qilgan esa Meni Yuborganni qabul qilgan boʻladi.
21.Iso bularni aytdi-yu, koʻngli gʻash tortdi. Endi ochiqdan-ochiq soʻzlay boshladi:     – Sizlarga rostini aytayin, sizlardan bir kishi Menga xiyonat qiladi.
22.Shogirdlari esa U kimni nazarda tutayotganini bilolmay, gangib bir-biriga qarab turar edilar.
23.Shogirdlaridan biri Isoning bagʻriga bosh qoʻyib yonboshlar edi; Iso uni sevar edi.
24.Unga Simun Butrus: “Iso kim haqida gapiryapti, soʻra-chi”, deb imo-ishora qildi.
25.Shunda u Isoning koʻksiga yaqinroq engashib:     – Rabbim, u kim? – deb soʻradi.
26.Iso javob berdi:     – Men bir burda nonni botirib kimga bersam, u oʻshadir, – dedi. Soʻng burda nonni botirib, Simun oʻgʻli Yahudo Ishqariyotga berdi.
27.Yahudo burdani olar-olmas, shayton uning ichiga kirib oldi.     – Qiladiganingni tezroq qil, – dedi unga Iso.
28.Dasturxon atrofidagilardan hech kim nima uchun Iso bu soʻzlarni Yahudoga aytganini tushunmadi.
29.Pul qutisi Yahudoda boʻlgani sababli, ba’zilari Iso unga: “Bayram uchun bizga kerak boʻladigan narsalarni sotib ol”, yoki “Kambagʻallarga bir nima ber”, deyapti deb oʻylardilar.
30.Yahudo esa oʻsha burda nonni olgan hamon tashqariga chiqib ketdi. Tun choʻkkan edi.
31.Yahudo chiqib ketgach, Iso dedi:     – Hozir Inson Oʻgʻli ulugʻlandi, Xudo ham Inson Oʻgʻli orqali ulugʻlandi.
32.Inson Oʻgʻli Xudoni ulugʻlagani uchun, Xudo ham Oʻzicha Inson Oʻgʻlini ulugʻlaydi, ha, Uni tez orada ulugʻlaydi.
33.Bolalarim! Endi Men sizlar bilan uzoq boʻlmayman. Meni qidirasizlar. Yahudiy  mansabdorlariga aytgan edim, sizlarga ham aytyapman: Men boradigan joyga sizlar borolmaysizlar.
34.Sizlarga yangi buyruq beryapman: bir-biringizni sevinglar. Men sizlarni qanday sevgan boʻlsam, sizlar ham bir-biringizni shunday sevinglar.
35.Agar orangizda muhabbat hukmron boʻlsa, sizlar Mening shogirdlarim ekaningizni hamma shundan bilib oladi.
36.Simun Butrus Isoga dedi:     – Rabbim, Sen qayerga ketyapsan?     – Endi Men boradigan joyga sen orqamdan borolmaysan, keyinchalik borarsan, – dedi unga Iso.
37.– Rabbim, – dedi Butrus, – Nega endi Sening orqangdan borolmas ekanman? Men Sen uchun jonimni fido qilaman!
38.Iso javob berdi:     – Men uchun joningni fido qilasanmi-ya? Senga rostini aytsam, xoʻroz qichqirmasdanoq, sen Mendan uch marta tonasan!

John XIV
1.Iso shogirdlariga dedi:     – Yuragingiz gʻash boʻlmasin. Xudoga ishoning, Menga ham ishoningiz!
2.Otamning uyida maskan koʻp. Shunday boʻlmasa edi, Men sizlarga joy tayyorlagani ketyapman, deb aytarmidim?
3.Mana, Men borib sizlarga joy tayyorlaymanu, yana kelib, Men boʻlgan joyda boʻlishingiz uchun sizlarni oldimga olib ketaman.
4.Men boradigan joyni sizlar bilasizlar, yoʻlni ham bilasizlar.
5.– Rabbim! – dedi Unga Toʻma, – Qayerga borishingni bilmaymiz-ku, yoʻlni ham qanday bila olamiz?
6.Iso unga dedi:     – Men yoʻl, haqiqat va hayotdirman. Mensiz hech kim Otaning oldiga borolmaydi.
7.Agar Meni bilsangiz, Otamni ham bilasizlar. Bundan buyon Uni bilasizlar, Uni koʻrgansizlar.
8.Filip Isoga dedi:     – Rabbiy, bizlarga Otani koʻrsat, shu biz uchun yetarli!
9.– Filip, – dedi unga Iso, – Men shuncha vaqtdan beri sizlar bilan birgaman-u, Meni tanimaysanmi? Meni koʻrgan Otamni koʻrgan boʻladi. Endi sen qanday qilib, “Otani bizlarga koʻrsat”, deyapsan?
10.Men Otamda hozirman, Otam esa Menda hozir, sen bunga ishonmaysanmi? Men sizlarga Oʻzimdan toʻqib gapirmayapman, balki Menda hozir boʻlib turgan Otam Oʻz ishlarini bajarmoqda.
11.Menga ishoninglar; Men Otamda va Otam Menda hozirdir. Bordiyu bunga ham ishonmasangizlar, aqalli bajarayotgan ishlarimning oʻzi orqali Menga ishoninglar.
12.Sizlarga rostini aytayin: Menga ishongan kishi Men qilayotgan ishlarni oʻzi qiladi va hatto bundan kattarogʻini ham qiladi. Zero Men Otamning oldiga ketyapman.
13.Mening nomimdan Otadan biror narsa soʻrasangizlar, uni bajo keltiraman, toki Ota Oʻz Oʻgʻli orqali ulugʻlansin.
14.Ha, Mening nomim uchun nima soʻrasangizlar, Men uni bajo keltiraman.
15.– “Agar Meni sevsangizlar, amrlarimga amal qilinglar.
16.Men Otamga murojaat qilaman va U to abad sizlar bilan qoladigan boshqa Yupatuvchini yuboradi.
17.Bu Yupatuvchi – Haqiqat Ruhidir. Dunyo Uni qabul qila olmaydi, chunki Uni na koʻradi, na biladi. Sizlar esa Uni bilasizlar, chunki U sizlar bilan doim birgadir, U ichingizda yashaydi.
18.Sizlarni yetim qoldirmayman, yana oldingizga qaytib kelaman.
19.Birozdan keyin dunyo Meni boshqa koʻrmaydi. Ammo sizlar Meni koʻrasizlar; Men hayot boʻlganim uchun, sizlar ham yashaysizlar.
20.Men Otamda, sizlar Menda va Men sizlarda hozir ekanimni oʻsha kunda fahmlaysizlar.
21.Kim Mening amrlarimni bilsa-yu, ularga amal qilsa, u Meni sevadi. Kim Meni sevsa, Otam ham uni sevadi. Men ham uni sevaman va Oʻzimni unga koʻrsataman”.
22.Ishqariyot boʻlmagan boshqa Yahudo Isoga dedi:     – “Rabbim, bu qanaqasi, Sen Oʻzingni dunyoga emas, bizga koʻrsatmoqchisan?”
23.Iso unga shunday javob berdi:     – “Kim Meni sevsa, Mening soʻzimga amal qiladi. Otam ham uni sevadi. Biz uning huzuriga kelib, Oʻzimizga maskan yaratamiz.
24.Meni sevmagan kishi soʻzlarimga amal qilmaydi. Sizlar tinglayotgan soʻz Meniki emas, balki Meni yuborgan Otamnikidir.
25.Buni, Men sizlar bilan ekanman, aytdim.
26.Oʻsha Yupatuvchi, ya’ni Mening nomimdan Otam yuboradigan Muqaddas Ruhning Oʻzi sizlarga hammasini oʻrgatadi, Mening sizlarga aytgan hamma soʻzlarimni U yodingizga tushiradi”.
27.“Men sizlarga tinchlik qoldiryapman; Oʻz tinchligimni sizlarga beryapman. Men bergan tinchlik dunyo bergan tinchlikka oʻxshamaydi. Yuragingiz siqilmasin, hadiksiramanglar.
28.Sizlarga aytganimni eshitdingizlar: Men sizlardan ketib, yana qaytaman. Agar Meni sevganingizda edi, Otam oldiga ketyapman deganimga quvonar edingizlar. Zero Otam Mendan ulugʻdir.
29.Bu hodisalar sodir boʻlganda ishoninglar deb, hali sodir boʻlmasdan oldin Men bu haqda sizlarga aytdim.
30.Sizlar bilan soʻzlashishga uncha koʻp vaqtim qolmadi. Chunki bu dunyoning hokimi kelyapti, Menga esa u mutlaqo hokim emas.
31.Lekin dunyo bilsinki, Men Otamni sevaman, Otam Menga neki buyurgan boʻlsa, xuddi shuni bajaraman. Qani, turinglar, bu yerdan keta qolaylik”.

John XV
1.“Men haqiqiy tokman, Otam esa Bogʻbondir.
2.Mendagi hosil bermaydigan har bir novdani U kesib tashlaydi. Hosil beradigan har bir novdani esa, yana koʻproq hosil bersin deb, xomtok qilib tozalaydi.
3.Mening sizga aytgan soʻzim orqali sizlar hozirdan tozasizlar.
4.Men bilan aloqada boʻlinglar, shunda Men sizlar bilan aloqada boʻlaman. Tokda qolmagan novda oʻz-oʻzidan hosil berolmaydi; shu singari, agar sizlar Men bilan aloqada qolmasangizlar, hosil berolmaysizlar.
5.Men – tok, sizlar – novdasizlar. Kim Men bilan aloqada boʻlib, Men u bilan aloqada boʻlsam, u koʻp hosil beradi. Mensiz hech narsa qilolmaysizlar.
6.Kim Men bilan aloqani uzsa, novda kabi tashlab yuboriladi va quriydi. Bunday novdalarni esa terib, oʻtga uloqtirib yondirishadi.
7.Agar siz Men bilan aloqada boʻlib, soʻzlarimni qalbingizga jo qilsangizlar, istaganingizni soʻranglar, erishasizlar.
8.Sizlar koʻp hosil bersangiz, Otam ulugʻlanadi, sizlar esa Mening shogirdlarim boʻlasizlar”.
9.“Otam Meni qanday sevgan boʻlsa, Men ham sizlarni shunday sevdim. Mening muhabbatimga sodiq qolinglar.
10.Men Otamning amrlariga amal qilib, Uning muhabbatiga sodiq qolganman. Xuddi shu singari sizlar ham, agar Mening amrlarimga amal qilsangizlar, muhabbatimga sodiq qolasizlar.
11.Mening shodligim sizlarga oʻtsin va koʻnglingiz quvonchlarga toʻlsin deb, Men bu soʻzlarni sizlarga aytdim.
12.Mening amrim shu: Men sizlarni qanday sevgan boʻlsam, sizlar ham bir-biringizni shunday sevinglar.
13.Kim oʻz jonini doʻstlari uchun bagʻishlasa, bundan ortiq sevgi yoʻq.
14.Agar sizlar buyurganlarimni bajo keltirsangizlar, Mening doʻstlarim boʻlasizlar.
15.Men sizlarni endi qul deb atamayman. Qul xoʻjayini nima qilishini bilmaydi. Sizlarni doʻstlarim deyman, chunki Otamdan eshitgan hamma narsani sizlarga bildirdim.
16.Sizlar Meni emas, Men sizlarni tanladim. Borib hosil beringlar va hosilingiz boqiy boʻlsin, deb sizlarni tanladim. Shunday qilib, Mening nomimdan Otadan nimaiki soʻrasangizlar, U sizlarga beradi.
17.Xullas, sizlarga buyrugʻim shu: bir-biringizni sevinglar!”
18.“Agar dunyo sizlardan nafratlanayotgan boʻlsa, bilingizkim, sizlardan ilgari Mendan nafratlangan.
19.Sizlar bu dunyoniki boʻlsangiz edi, dunyo sizlarni oʻziniki kabi sevar edi. Holbuki, sizlar bu dunyoniki emassizlar; Men sizlarni dunyodan tanlab oldim. Ana shu sababdan dunyo sizlardan nafratlanadi.
20.Qul oʻz xoʻjayinidan yuqori boʻlmas, degan soʻzimni eslanglar. Agar Meni quvgʻin qilgan boʻlsalar, sizlarni ham quvgʻin qiladilar. Agar Mening soʻzlarimga rioya qilgan boʻlsalar, sizlarnikiga ham rioya qiladilar.
21.Odamlar sizlarga neki qilsalar, Mening nomim uchun qiladilar; chunki Meni Yuborganni tanimaydilar.
22.Agar Men kelib ularga aytmaganimda edi, ularda gunoh boʻlmas edi. Endi boʻlsa gunohlari uzrsiz qoldi.
23.Mendan nafratlangan Otamdan ham nafratlangan boʻladi.
24.Agar Men ular orasida boshqalar sira qilmagan ishlarni namoyon qilmaganimda edi, ularda gunoh boʻlmas edi. Endi boʻlsa ishlarimni koʻrdilar-u, Mendan ham, Otamdan ham nafratlandilar.
25.Bu esa ularning Tavrotdagi: “Mendan nohaq nafratlandilar”, – degan oyat bajo boʻlishi uchun sodir boʻldi.
26.Otam huzuridan Men sizlarga yuboradigan Yupatuvchi, ya’ni Otam nazdidan chiquvchi Haqiqat Ruhi kelgach, U Men toʻgʻrimda guvohlik beradi.
27.Sizlar ham guvohlik berasizlar, chunki boshdanoq Men bilan birgasizlar”.

John XVI
1.“Men bularni sizlar vasvasaga tushmanglar, deb aytdim.
2.Sizlarni ibodatxonadan haydab yuboradilar. Hatto shunday zamon keladiki, sizlarni oʻldirayotgan har bir kishi bu bilan Xudoga xizmat qilyapman, deb oʻylaydi.
3.Bu ishlarni Otamni ham, Meni ham tanimaganlari uchun qiladilar.
4.Bularni sizlarga hozirdan ma’lum qilib qoʻyyapman, toki oʻsha vaqt-soat kelganda, soʻzlarimni esga olinglar.     Avvaldan sizlarga bularni aytishimga hojat yoʻq edi, chunki sizlar bilan birga edim.
5.Endi esa Meni Yuborganning oldiga ketyapman. Lekin orangizdan hech kim Mendan: “Qayerga ketyapsan?” deb soʻramayapti.
6.Bularni sizlarga aytganim uchun, dilingiz gʻam-qaygʻuga botgan.
7.Ammo sizlarga haqiqatni aytaman, Mening ketishim siz uchun foydalidir. Agar Men ketmasam, Yupatuvchi oldingizga kelmaydi. Agarda ketsam, Uni oldingizga yuboraman.
8.U esa kelib, gunoh, adolat va hukm xususida dunyoning xato qilganini fosh qiladi.
9.Dunyoning gunohi shundan iboratki, odamlar Menga ishonmaydilar.
10.Ilohiy adolat shundaki, Men Otamning oldiga ketyapman va sizlar Meni boshqa koʻrmaysizlar.
11.Ilohiy hukm esa shundan dalolat beradiki, bu dunyoning hokimi hukm qilingan.
12.Sizlarga yana aytadiganlarim koʻpu, lekin endi ichingizga sigʻdirolmaysizlar.
13.Muqaddas Haqiqat Ruhi kelgach, U sizlarni butun haqiqat yoʻliga boshlaydi. U Oʻzicha gapirmaydi, neki eshitsa, oʻshani soʻzlab beradi, U kelajak haqida sizlarga xabar qiladi.
14.U Mendan eshitgan narsalarni sizlarga ma’lum qiladi, shu bilan Meni ulugʻlaydi.
15.Otam ega boʻlgan hamma narsa Menikidir. Ana shu sababdan, U Mendan eshitgan narsalarni sizlarga ma’lum qiladi, deb aytdim.
16.Koʻp oʻtmay, sizlar Meni koʻrolmay qolasizlar, yana koʻp oʻtmay, koʻrasizlar. Chunki Men Otamning oldiga ketyapman”.
17.Shu paytda Isoning shogirdlari biri ikkinchisiga:     – Ajabo, U bizga nima deyapti oʻzi? “Koʻp oʻtmay Meni koʻrolmay qolasizlar, yana koʻp oʻtmay koʻrasizlar”, dedi. “Otamning oldiga ketyapman”, deb ham aytdi.
18.“Koʻp oʻtmay” deyishi bilan nima demoqchi ekan, biz anglay olmadik, – der edilar.
19.Iso shogirdlari Oʻzidan gap soʻramoqchi boʻlganliklarini payqadi va soʻz oldi:     – Koʻp oʻtmay Meni koʻrolmay qolasizlar, yana koʻp oʻtmay koʻrasizlar, deb Men sizlarga aytdim-ku, nahotki bu gapimni muhokama qilyapsizlar?
20.Sizlarga rostini aytayin: sizlar yigʻlab dod-faryod qilasizlar, dunyo esa quvonadi. Sizlar qaygʻurasiz, lekin qaygʻungiz shodlikka aylanadi.
21.Oyi toʻlgan ayol dard bilan tugʻadi. Ammo bola tugʻilgandan keyin, dunyoga odamzod keldi deb quvonadi va chekkan dardini unutib yuboradi.
22.Shunga oʻxshash, sizlar ham endi gʻam-qaygʻu chekyapsizlar. Lekin Men sizlarni yana koʻraman va yuragingiz quvonchga toʻladi. Quvonchingizni esa sizlardan hech kim tortib olmaydi.
23.Oʻsha kuni Mendan hech narsa soʻramaysizlar. Sizlarga rostini aytayin: agar Mening nomimdan Otadan nima soʻrasangizlar, Oʻzi sizlarga beradi.
24.Hozirgacha Mening nomimdan Otadan biron narsa soʻramadingizlar. Soʻranglar, erishasizlar va quvonchingiz kamol topadi.
25.– Shu vaqtgacha sizlarga ramz bilan gapirib keldim. Lekin shunday bir vaqt keladiki, endi sizlarga ramz bilan gapirmay, Otam haqida ochiqdan-ochiq xabar qilaman.
26.Oʻsha kuni istaganingizni Mening nomimdan soʻraysizlar. Men esa sizlar uchun Otamdan iltimos qilaman, deb aytmayapman.
27.Otamning Oʻzi sizlarni sevadi, chunki sizlar Meni sevib, Xudo huzuridan chiqqanimga ishondingizlar.
28.Men Otamning huzuridan chiqib, dunyoga keldim. Endi yana dunyoni tark etib, Otamning oldiga ketmoqdaman.
29.– Mana, hozir Sen ochiq soʻzlayapsan, hech ramz qoʻllamayapsan, – deyishdi shogirdlar Isoga.
30.– Hozir koʻrib turibmizki, Sen hammasini bilasan. Biron-bir kishining savol berishiga ham muhtoj emassan. Ana shuning uchun biz Sen Xudo huzuridan chiqqaningga ishonamiz.
31.– Endi ishonasizlarmi? – dedi Iso ularga.
32.– Mana, har biringiz oʻz tomoningizga toʻzib, Meni yolgʻiz qoldiradigan vaqt-soat keladi va hatto keldi ham. Biroq Men yolgʻiz emasman, chunki Otam Men bilandir.
33.Bularni sizlarga Menda xotirjam boʻlishingiz uchun aytdim. Dunyoda qaygʻu-alam chekasizlar; lekin dadil boʻlinglar, Men dunyoni yengdim.

John XVII
1.Shu gaplardan keyin Iso koʻzlarini osmonga tikib, dedi:     “Ey Ota! Vaqt-soati keldi. Oʻgʻling Seni ulugʻlashi uchun Sen ham Oʻz Oʻgʻlingni ulugʻlagin.
2.Sen Unga butun bashariyat ustidan hokimlikni berding; Sen Unga bergan odamlarning hammasiga U abadiy hayot ato qiladi.
3.Abadiy hayot esa Seni – tanho Haq Xudoni hamda Sen yuborgan Iso Masihni tanib-bilishdan iboratdir.
4.Sen Menga topshirgan vazifani Men ado etib, yer yuzida Seni ulugʻladim.
5.Dunyo yaratilishidan avval Men Sening huzuringda ulugʻvor edim. Endi, ey Ota, Oʻz huzuringdagi oʻsha ulugʻvorlikni Menga tagʻin ato qilgin.
6.Sen dunyodan Menga bergan odamlarga Sening ismingni izhor qildim. Ular Seniki edilar va Sen ularni Menga berding. Ular esa Sening kalomingga amal qildilar.
7.Ular endi tushunib oldilar: Sen Menga nima bergan boʻlsang, hammasi Sendan ekan.
8.Menga bergan kalomlaringni ularga topshirdim. Ular esa kalomlaringni qabul qilib, Men Sening huzuringdan chiqqanligimni chinakamiga tushundilar, Meni Sen yuborganingga ishondilar.
9.Men ular uchun soʻrayman; dunyo uchun emas, balki Menga berganlaring uchun soʻrayman. Chunki ular Senikidir.
10.Zotan Meniki boʻlgan hamma – Seniki, Seniki esa – Menikidir. Shu tariqa Mening ulugʻvorligim ular orqali zohir boʻladi.
11.Bundan soʻng Men bu dunyoda boʻlmayman, Sening huzuringga qaytyapman. Ular esa bu dunyoda qoladilar. Ey Muqaddas Ota! Menga kimni bergan boʻlsang, Oʻz noming bilan asrab qolgin, toki ular ham Bizday bir boʻlsinlar.
12.Men ular bilan boʻlganimda, Sening noming bilan ularni asrar edim. Ha, Menga bergan odamlarning hammasini omon saqladim. Faqat oyat bajo boʻlsin deb, peshanasiga halokat yozilgan odamdan boshqa ulardan hech kim halok boʻlmadi.
13.Endi esa Sening oldingga boray deb turibman. Mening shodligim ularga oʻtib dillarini butunlay toʻldirsin, deb bularni hali dunyoda boʻlganimda aytyapman.
14.Men ularga Sening kalomingni topshirdim. Dunyo esa ulardan nafratlandi. Chunki Men dunyodan boʻlmaganim kabi, ular ham dunyodan emaslar.
15.Endi ularni dunyodan olishingni emas, balki yovuz shaytondan saqlashingni soʻrayapman.
16.Men bu dunyodan boʻlmaganim kabi, ular ham bu dunyodan emaslar.
17.Ularni haqiqating bilan muqaddas qilgin. Sening kaloming – haqiqatdir.
18.Sen Meni dunyoga yuborgan eding, Men ham ularni dunyoga yubordim.
19.Ular haqiqiy muqaddas boʻlsin deb, Men Oʻzimni ular uchun bagʻishlayman.
20.Men faqat ular uchungina soʻramayman, balki ularning gapi boʻyicha Menga imon keltiradiganlar uchun ham soʻrayman:
21.Hammalari bir boʻlishsin. Ey Ota, Sen Menda va Men Senda hozir boʻlganimizga oʻxshab, ular ham Bizda hozir boʻlib, bir boʻlishsin. Shu tariqa dunyo Meni Sen yuborganingga inonsin.
22.Menga ato qilgan ulugʻvorligingni ularga berdim, toki biz bir boʻlganimizdek, ular ham bir boʻlishsin.
23.Sen Menda, Men esa ularda hozir boʻlib, mukammal birlikka erishsinlar. Natijada, dunyo Meni Sen yuborganingni tan olsin, Meni qanday sevsang, Menikilarni ham shunday sevganingni dunyo bilsin.
24.Ey Ota! Sen Menga bergan odamlar Men bilan bir joyda boʻlishini xohlayman. Sen Menga ato qilgan ulugʻvorlikni ular ham koʻrib tursin, dunyoni yaratmasdan avvaloq Sen Meni qanday sevganingni ular bilsin.
25.Ey odil Ota! Dunyo Seni bilmasa ham, Men Seni bilaman. Bular ham Meni Sen yuborganingni bilib oldilar.
26.Sening nomingni ularga bildirganman va yanada bildiraman. Menga bogʻlagan muhabbating ulardan oʻrin olsin, Men ham ulardan oʻrin olayin”.

John XVIII
1.Bu soʻzlarni aytgandan soʻng, Iso Oʻz shogirdlari bilan u yerdan chiqib, Qidron soyligining narigi boʻyiga oʻtdi. Oʻsha yerda bir bogʻ bor edi. Iso shogirdlari bilan boqqa kirdi.
2.Isoning xoini Yahudo ham oʻsha joyni bilar edi, chunki Iso shogirdlari bilan u yerda tez-tez uchrashib turar edi.
3.Shunday qilib, Yahudo bir toʻda askarlarni hamda oliy ruhoniylar va farziylar tomonidan yuborilgan mirshablarni olib, u yerga keldi. Qoʻllarida mash’alu fonuslar, qurol-yarogʻlar bor edi.
4.Iso Oʻz boshiga keladigan hamma narsani bilar edi. U odamlarga peshvoz chiqib, soʻradi:     – Kimni qidiryapsizlar?
5.– Nosiralik Isoni, – deb javob berishdi ular.     – U Menman, – dedi Iso.     Isoning xoini Yahudo ularning oʻrtasida turgan edi.
6.Iso “U Menman” deyishi bilanoq, ular orqaga tislanib, yerga yiqilishdi.
7.Iso ulardan yana soʻradi:     – Kimni qidiryapsizlar?     – Nosiralik Isoni, – dedilar.
8.– Sizlarga aytdim-ku, U Menman. Agar Meni qidirayotgan boʻlsangizlar, shularni qoʻyib yuboringlar, ketaverishsin, – dedi ularga Iso.
9.Uning ilgari: “Sen Menga bergan kishilardan hech birining halok boʻlishiga yoʻl qoʻymadim”, degan soʻzlari shu bilan bajo boʻldi.
10.Shu onda Simun Butrus yonidagi qilichini qinidan sugʻurdi-da, oliy ruhoniyning qaroliga bir urib, oʻng qulogʻini uzib yubordi. Qarolning ismi Malik edi.
11.Iso Butrusga:     – Qilichingni qiniga solib qoʻy! Nahotki Menga Otam bergan taqdir sharobini ichmasam? – dedi.
12.Shu zahoti askarlar bilan boʻlinma qoʻmondoni va yahudiy  mansabdorlarining qarollari Isoni ushlab, bogʻlab qoʻyishdi.
13.Uni oldin Hanan oldiga olib kelishdi. Hanan shu yilgi bosh oliy ruhoniy boʻlgan Kayafaning qaynatasi edi.
14.Bu – yahudiy  mansabdorlariga: “Xalq uchun bitta kishining oʻlishi yaxshiroq”, deb maslahat bergan Kayafa edi.
15.Isoning orqasidan Simun Butrus va yana boshqa bir shogird ergashib borishar edi. Bu shogird oliy ruhoniyga tanish edi, u Iso bilan bemalol oliy ruhoniyning hovlisiga kirdi.
16.Butrus esa tashqarida, eshikning oldida turardi. Keyinroq oliy ruhoniyga tanish boʻlgan shogird yana tashqariga chiqdi-da, darvozabon ayolga biror narsa deb, Butrusni ichkariga olib kirdi.
17.Shunda darvozabon choʻri Butrusdan:     – Sen ham U Odamning shogirdlaridan emasmisan? – deb soʻradi.     – Yoʻq! – dedi Butrus.
18.Havo sovuq boʻlgani uchun u yerda turgan qarollar bilan mirshablar koʻmir yoqib, isinayotgan edilar. Butrus ham ular bilan isinib turar edi.
19.Shu paytda oliy ruhoniy Isoga Oʻz shogirdlari va ta’limotiga taalluqli savollar berar edi.
20.Iso unga javob berdi:     – Men elu olamga ochiq soʻzladim. Har doim yahudiylar yigʻiladigan ibodatxonalarda va ma’badda ta’lim berib yurdim, hech yashirincha gap aytmadim.
21.Nega Meni soʻroq qilyapsan? Mening nutqlarimni eshitganlardan soʻrab bilgin, gapirganlarimni ular bilsa kerak.
22.Iso bularni aytib boʻlgan ham ediki, yaqin turgan mirshablardan biri:     – Oliy ruhoniyga ham shunday javob berasanmi? – dedi-yu, Isoning yuziga tushirdi.
23.Iso bunga javoban:     – Agar Men yomon gap gapirgan boʻlsam, yomonligini koʻrsat. Agar toʻgʻri aytgan boʻlsam, nega Meni urasan? – dedi.
24.Shundan keyin Hanan Isoni bogʻlangan holda oliy ruhoniy Kayafa qoshiga yubordi.
25.Simun Butrus hamon isinib turgan edi.     – Sen ham Uning shogirdlaridan emasmisan? – deb soʻrashdi undan.     – Yoʻq! – deb tondi u.
26.Oliy ruhoniyning qarollaridan biri Butrus qulogʻini uzib yuborgan odamning qarindoshi edi. Bu qarol Butrusga yana:     – Seni bogʻda U bilan koʻrdim, shekilli? – dedi.
27.Butrus esa yangidan tondi. Naq shu payt xoʻroz qichqirdi.
28.Tong yorishgan edi. Yahudiy  mansabdorlari Isoni Kayafa oldidan mahkamaga olib bordilar. Ular Fisih bayram taomini yemaguncha harom boʻlishdan qoʻrqib, mahkamaga kirmadilar.
29.Shu sababli Pilat tashqariga, ularning oldiga chiqdi.     – Bu Odamga qarshi qanday aybni qoʻymoqdasizlar? – deb soʻradi.
30.– Agar U jinoyatchi boʻlmaganida, Uni sening qoʻlingga topshirmas edik, – deb javob berishdi ular.
31.– Uni oʻzlaringiz olinglar-da, oʻz Qonuningiz boʻyicha hukm qilaveringlar, – dedi Pilat.     – Bizga hech kimni qatl qilishga ijozat berilmagan, – deyishdi unga yahudiylar.
32.Bu gaplar esa Iso Oʻzining qanday oʻlishi haqida aytganlarini tasdiqladi, Uning karomatlari bajo boʻlishi kerak edi.
33.Shunday qilib, Pilat yana mahkamaga kirdi va Isoni chaqirdi:     – Sen yahudiylarning Podshohimisan? – deb soʻradi.
34.– Bu gap Oʻzingdan chiqdimi, yoki boshqalar senga Men toʻgʻrimda aytishdimi? – deb soʻradi Iso.
35.– Nima, men yahudiymanmi? Axir, Oʻz xalqing, Oʻz oliy ruhoniylaring Seni menga topshirishdi. Sen nima ish qilib qoʻyding? – dedi Pilat.
36.Iso javob berdi:     – Mening Shohligim bu dunyodan emas. Agar Shohligim bu dunyodan boʻlganda edi, yahudiy  mansabdorlari qoʻliga tushmasligim uchun Mening qarollarim kurashar edilar. Biroq endi Mening Shohligim bu yerdan emas.
37.– Demak, Sen podshoh ekansan-da? – dedi Pilat.     – Podshoh ekanimni oʻzing aytding, – dedi Iso. – Men haqiqat toʻgʻrisida shohidlik qilmoq uchun tugʻilganman, ana shu maqsadda olamga keldim. Kimki haqiqat tarafida boʻlsa, Mening ovozimni eshitadi.
38.– Haqiqat nima? – soʻradi Pilat. Buni aytdi-yu, yana tashqariga, yahudiylarning oldiga chiqdi.     – Men Undan hech qanday ayb topolmayapman, – dedi ularga.
39.– Sizlarning bir odatingiz bor-ku, sizlar uchun Fisih bayramida bir mahbusni ozod qilib kelar edim. Shunga koʻra, sizlar uchun yahudiylarning Podshohini ozod qilishimni istaysizlarmi?
40.– Uni emas, Barabbani ozod qil! – deb hamma baravariga baqirdi.     Barabba esa qaroqchi edi.

John XIX
1.Shundan keyin Pilat Isoga dast solib, Uni qamchilatdi.
2.Askarlar esa tikanlardan toj oʻrib, Isoning boshiga qoʻydilar, tanasiga shohona toʻn kiydirdilar.
3.Isoning oldida turganlaricha:     – Yashavor, ey yahudiylarning Podshohi! – deb, Uni tarsakilar edilar.
4.Pilat yana tashqariga chiqib xaloyiqqa xitob qildi:     – Mana, Uni oldingizga chiqaryapman, bilib qoʻyinglar, men Undan hech qanday ayb topolmadim!
5.Shu payt boshida tikanli toj, egnida shohona toʻn bilan Iso tashqariga chiqdi.     – Mana, u Odam! – dedi Pilat ularga.
6.Oliy ruhoniylar va mirshablar Isoni koʻrib, baqirib ketishdi:     – Uni xochga mixlab qoʻy, xochga!     – Uni sizlar olib xochga mixlab qoʻyinglar! Men Undan hech qanday ayb topolmadim, – dedi Pilat ularga.
7.Yahudiylar unga javoban:     – Bizda Qonun bor, Qonunimiz boʻyicha U oʻlishi kerak, chunki U Oʻzini Xudoning Oʻgʻli qilib koʻrsatdi, – dedilar.
8.Pilat buni eshitgach, yuragi orqaga tortib ketdi.
9.Qaytadan mahkamaga kirdi va Isodan:     – Sen qayerdansan? – deb soʻradi. Iso unga javob bermadi.
10.– Menga javob bermaysanmi? – dedi Pilat. – Seni xochga mixlatish yo boʻshatish uchun hukm yuritishga qodir ekanimni bilmaysanmi?
11.Iso javob berdi:     – Agar senga yuqoridan berilmaganida edi, sen Mening ustimdan hech qanday hukm yurita olmas eding. Shu sababdan Meni sening qoʻlingga tutib berganning gunohi sening gunohingdan katta.
12.Shu vaqtdan boshlab Pilat Isoni qoʻyib yuborishga chora izlay boshladi. Ammo yahudiylar qichqirishardi:     – Agar Uni qoʻyib yuborsang, sen Qaysarning doʻsti emassan. Oʻzini podshoh deydigan har bir kishi Qaysarning dushmani boʻladi!
13.Pilat bu soʻzni eshitgach, Isoni tashqariga olib chiqdi va yahudiycha Gabbata degan tosh supa ustidagi hukm kursisiga oʻtirdi.
14.Oʻsha kuni Fisih bayrami arafasi, tush mahali edi. Pilat yahudiylarga xitob qildi:     – Mana, Podshohingiz!
15.– Yoʻq qil Uni, yoʻq qil! Xochga mixlab qoʻy! – deb baqirdi ular.     – Sizlarning Podshohingizni xochga mixlab qoʻyaymi? – soʻradi Pilat.     – Qaysardan boshqa podshohimiz yoʻq, – deyishdi oliy ruhoniylar.
16.Oxiri Pilat Isoni xochga mixlash uchun ularga topshirdi. Ular esa Isoni olib ketdilar.
17.Iso Oʻz xochini koʻtarib, Boshsuyagi (yahudiycha Goʻlgota) degan joyga keldi.
18.U yerda Isoni xochga mixlab qoʻydilar. Iso oʻrtada boʻlib, chap va oʻng tomoniga yana ikki kishini mixlab qoʻydilar.
19.Pilat shu mazmundagi lavhani yozib xochning tepasiga ostirib qoʻydi: “Yahudiylarning Podshohi Nosiralik Iso”.
20.Iso xochga mixlangan joy shaharga yaqin boʻlgani uchun, bu lavhani anchagina yahudiylar oʻqib oʻtar edilar. Lavha yahudiy, yunon va lotin tillarida yozilgan edi.
21.Yahudiy oliy ruhoniylari esa Pilatga borib shunday dedilar:     – “Yahudiylarning Podshohi” deb yozma, balki Oʻzi aytganidek, “Men yahudiylarning Podshohiman”, deb yozib qoʻy.
22.– Men nimaiki yozgan boʻlsam, shundayligicha qolsin, – dedi Pilat.
23.Askarlar Isoni mixlab boʻlib, Uning kiyimini oldilar. Har askarga bir parchadan tekkuday qilib, kiyimni toʻrt boʻlakka boʻldilar. Ichki koʻylagini ham oldilar. Ichki koʻylak boshdan-oyoq choksiz bir toʻqima edi.
24.Askarlar bir-biriga:     – Buni yirtmaylik, bu uchun qur’a tashlaymiz, kimga tushsa, oʻshaniki boʻlsin, – deyishdi.     Shu tariqa quyidagi Zabur oyati bajo boʻldi:     “Kiyimlarimni oʻzaro boʻlishib olib,     Libosim uchun qur’a tashladilar”.     Askarlar xuddi shunday qildilar.
25.Isoning xochi yonida Uning onasi, onasining opasi, Klopaning xotini Maryam hamda magdalalik Maryam turar edilar.
26.Iso onasi yonida Oʻzining sevikli shogirdi turganini koʻrdi-da, onasiga:     – Ey ayol, mana bu sening oʻgʻling! – dedi.
27.Keyin shogirdiga qarab:     – Mana bu sening onang! – dedi.     Oʻsha ondan boshlab u shogird Maryamni oʻz uyiga olib ketdi.
28.Shundan keyin Iso endi hammasining amalga oshganini koʻrdi. Zabur oyati bajo boʻlsin deb, U:     – Chanqadim! – dedi.
29.Bu yerda sirka toʻla bir idish turgan edi. Askarlar sirkaga shimgichni botirdilar-da, nayning uchiga ilib, Isoning ogʻziga olib bordilar.
30.Iso sirkani tatib koʻrgach:     – Amalga oshdi! – dedi-yu, boshini egib jon berdi.
31.Oʻsha kuni dam olish kuni arafasi – juma edi. Ertangi shanba juda tabarruk kun hisoblangani uchun, yahudiy  mansabdorlari jasadlarni xochda qoldirishni istamadilar. Ular Pilatning oldiga borib, jasadlarning boldirlarini sindirib tashlab, xochdan tushirishni soʻradilar.
32.Shunda askarlar borib, Iso bilan birga xochga mixlangan birinchi, soʻngra ikkinchi odamning boldirlarini sindirib tashladilar.
33.Isoning oldiga kelib, Uning allaqachon oʻlganligini payqadilar, boldirlarini sindirmadilar.
34.Lekin askarlardan biri Isoning biqinini nayza bilan teshdi, shu zahoti Uning biqinidan qon bilan suv oqib chiqdi.
35.Bu hodisani koʻrgan kishi, sizlar ishoninglar deb, guvohlik berib kelmoqda. Uning guvohligi haqiqatdir, u haqiqatni soʻzlayotganini biladi.
36.Ana shu boʻlib oʻtgan hodisa: “Uning suyagi sinmaydi”, – degan Zabur oyati bajo kelishi uchun roʻy berdi.
37.Boshqa bir oyatda shunday aytilgan: “Nayzalangan Odamga tikilib qaraydilar”.
38.Bundan soʻng arimateyalik Yusuf Pilatdan Isoning jasadini xochdan tushirish uchun iltimos qildi. Yusuf Isoning shogirdi edi-yu, lekin yahudiylardan qoʻrqqani uchun buni yashirib yurar edi. Pilat esa ijozat berdi. Shunda Yusuf borib, Isoning jasadini boʻshatib oldi.
39.Bundan ilgari kechasi Isoning oldiga kelgan Nikodim ham yuz qadoqcha mirra bilan sabur qorishmasini olib keldi.
40.Ular ikkovlon Isoning jasadini olib, yahudiylarning dafn odatlariga koʻra, bu muattar moddalar bilan Uni kafanladilar.
41.Iso mixlangan joyda bir bogʻ bor edi, u bogʻda hali hech murda qoʻyilmagan yangi qabr bor edi.
42.Yahudiylarning dam olish kuniga tayyorgarlik qilish muddati tugayotgani sababli ular, bu joy yaqinroq, deb Isoni oʻsha qabrga koʻmdilar.

John XX
1.Haftaning birinchi kuni erta saharda, hali qorongʻi paytda, magdalalik Maryam qabrning oldiga kelib, qabr ogʻzidagi toshning agʻdarilganini koʻrdi.
2.U yugurib Simun Butrus va Isoning sevgan boshqa shogirdi oldiga keldi-da:     – Rabbimni qabrdan olib ketishibdi, Uni qayerga qoʻyishganini bilmaymiz, – dedi.
3.Oʻsha zahoti Butrus va boshqa shogird qabr tomon joʻnashdi.
4.Ikkovi birga yugurib ketishdi. Ammo u shogird Butrusdan tezroq yugurib, qabrga birinchi boʻlib yetib keldi.
5.U engashib ichkariga koʻz tashladi, u yerda faqat kafan yotganini koʻrdi. Oʻzi qabrga kirmadi.
6.Uning orqasidan Simun Butrus yetib kelib, qabrga kirdi-yu, yotgan kafanni koʻrdi.
7.Isoning boshiga oʻralgan roʻmol esa kafan bilan birga emas, alohida joyga yigʻishtirib qoʻyilgan edi.
8.Shunda avval kelgan shogird ham qabrga kirdi va koʻrib, ishonch hosil qildi.
9.Lekin Iso oʻlib tirilishi kerak, degan oyatlarni ular hali tushunmas edilar.
10.Shundan soʻng shogirdlar yana oʻz uylariga qaytib ketdilar.
11.Maryam esa qabrning oldida turgancha, yigʻlar edi. Yigʻlayotib, bir egilib qabr ichiga nazar soldi.
12.Shunda oq kiyim kiygan ikki farishtani koʻrib qoldi. Biri Isoning jasadi yotgan joyning bosh tomonida, ikkinchisi esa oyoq tomonida oʻtirgan edi.
13.Ular Maryamga:     – Ey ayol, nega yigʻlayapsan? – deyishdi.     – Rabbimni olib ketishibdi, Uni qayerga qoʻyishganini bilmayman, – dedi u.
14.Shunday dedi-yu, orqasiga burilib, turgan Isoni koʻrdi. Lekin Uning Iso ekanligini bilmadi.
15.– Ey ayol, nega yigʻlayapsan? Kimni qidiryapsan? – dedi Iso unga. Maryam Uni bogʻbon deb oʻyladi. Unga:     – Ogʻa, agar sen Uni olib ketgan boʻlsang, qayerga qoʻyganingni menga ayt-chi, men Uni borib kelay, – dedi.
16.Iso unga:     – Maryam! – dedi.     – Rabbuniy! – dedi Maryam Isoga qayrilib. (Rabbuniy yahudiy tilida “Ustozim” demakdir).
17.– Menga qoʻl tegizma! – dedi Iso Maryamga. – Men hali Otamning huzuriga chiqqanim yoʻq. Sen borib birodarlarimga shunday deb aytgin: Men Oʻz Otam va sizlarning Otangizning, Oʻz Xudoyim va sizlarning Xudoyingizning huzuriga chiqib ketyapman.
18.Shunda magdalalik Maryam shogirdlarning oldiga borib:     – Men Rabbimni koʻrdim! – dedi, Iso unga nimalar aytganini gapirib berdi.
19.Oʻsha yakshanba kuni oqshomda shogirdlar toʻplangan edilar. Ular yahudiy  mansabdorlaridan qoʻrqib, uyning eshiklarini qulflab qoʻygan edilar. Shu payt Iso kelib qoldi. U oʻrtada turib shogirdlariga:     – Sizlarga tinchlik boʻlsin! – dedi.
20.Shunday deb, qoʻl-oyoqlarini va biqinini ularga koʻrsatdi. Shogirdlar Rabbimizni koʻrdik, deb juda sevindilar.
21.Iso yana ularga dedi:     – Sizlarga tinchlik boʻlsin! Otam Meni qanday yuborgan boʻlsa, Men ham sizlarni shunday yuboryapman.
22.Shunday deb, ularning ustiga pufladi va:     – Muqaddas Ruhni olinglar, – dedi.
23.– Kimning gunohlarini kechirsangizlar, u kechiriladi. Kimning gunohlarini kechirmasangizlar, u kechirimsiz qolaveradi.
24.Oʻn ikki shogirddan biri, “Egiz” laqabli Toʻma, Iso kelganda u yerda shogirdlar orasida yoʻq edi.
25.Boshqa shogirdlar unga:     – Biz Rabbimizni koʻrdik, – deyishdi. Toʻma ularga shunday dedi:     – Men Uning qoʻllaridagi mix chandiqlarini koʻrmagunimcha, Uning mix chandiqlariga oʻz barmogʻimni tegizmagunimcha, qoʻlimni Uning biqiniga qoʻymagunimcha, ishonmayman.
26.Sakkiz kundan soʻng Isoning shogirdlari yana uyda toʻplangan edilar, Toʻma ham ular bilan birga edi. Uyning eshiklari qulf boʻlgan vaqtda Iso keldi va oʻrtalarida turib:     – Sizlarga tinchlik boʻlsin! – dedi.
27.Keyin Toʻmaga qarab:     – Barmogʻingni bu yoqqa tekiz! Mening qoʻllarimni koʻr, qoʻlingni choʻzib biqinimga qoʻy va imonsiz boʻlma, imonli boʻl! – dedi.
28.Toʻma Isoga:     – Ey, mening Rabbim va Xudoyim! – deb javob berdi.
29.Iso unga shunday dedi:     – Sen Meni koʻrganing uchun ishonding. Koʻrmay ishonganlar qanday baxtlidirlar!
30.Iso bu kitobda yozilmagan boshqa bir talay ibratli moʻjizalarni Oʻz shogirdlariga koʻrsatdi.
31.Bular esa Iso – Xudoning Oʻgʻli, Masih ekanligiga ishonishingiz uchun va ishonib, Uning nomi bilan hayotga erishishingiz uchun yozilgan.

John XXI
1.Undan keyin Tiveriya koʻli boʻyida Iso Oʻzini yana shogirdlariga koʻrsatdi. Bu shu yoʻsinda sodir boʻldi:
2.Simun Butrus, “Egiz” laqabli Toʻma, Jalilaning Kana shahridan boʻlgan Natan’il, Zabadiyning oʻgʻillari va boshqa ikki shogird bir joyda edilar.
3.Simun Butrus boshqalarga:     – Men baliq ovlagani ketyapman, – dedi.     – Bizlar ham sen bilan boramiz, – deyishdi ular va qayiqqa tushib, joʻnab ketishdi. Lekin oʻsha kecha hech narsa tutisholmadi.
4.Kun yorishgach, Iso qirgʻoqda turar edi. Shogirdlari esa Uning Iso ekanligini payqamadilar.
5.– Bolalar, sizlarda biron ovqat bormi? – soʻradi Iso ulardan.     – Yoʻq, – dedi ular.
6.– Toʻringizni qayiqning oʻng tomoniga tashlanglar, shunda tutasizlar, – dedi Iso.     Ular esa toʻrni tashladilar va baliq koʻpligidan tortib ololmadilar.
7.Shu payt Isoning sevikli shogirdi Butrusga:     – Ana, Rabbimiz! – dedi.     Simun Butrus bu Rabbimiz, deb eshitiboq, yechib tashlagan jomasini kiydi-yu, oʻzini koʻlga otdi.
8.Boshqa shogirdlar esa baliq toʻla toʻrni sudragancha, qayiqda keldilar. Ular quruqlikdan yaqin taqriban ikki yuz gaz narida edilar.
9.Qirgʻoqqa chiqqanlarida, yonib turgan koʻmirni va qovurilayotgan baliq bilan nonni koʻrdilar.
10.Iso ularga:     – Sizlar hozir tutgan baliqlaringizni olib kelinglar, – dedi.
11.Simun Butrus borib, toʻrni qirgʻoqqa tortib chiqardi. Toʻrda bir yuz ellik uchta katta baliq bor edi. Baliqlar koʻpligiga qaramasdan, toʻr yirtilmadi.
12.Iso shogirdlariga:     – Kelib ovqatlaninglar, – dedi. Ulardan hech biri: “Sen kimsan?” – deb soʻrashga botinolmadi, chunki ular, Bu bizning Rabbimiz, deb bilar edilar.
13.Iso yaqinroq kelib, nonni oldi va ularga berdi. Baliqni ham shunday boʻlib berdi.
14.Shu yoʻsin Iso tirilgandan keyin uchinchi marta shogirdlariga zohir boʻldi.
15.Nonushta qilib boʻlishgach, Iso Simun Butrusdan soʻradi:     – Yunus oʻgʻli Simun, sen Meni ulardan koʻproq sevasanmi?     – Ha, Rabbim! Men Seni yaxshi koʻrishimni Oʻzing bilasan-ku, – dedi Unga Butrus.     – Qoʻzilarimni oʻtlat, – dedi unga Iso.
16.Ikkinchi marta Iso Butrusdan yana soʻradi:     – Yunus oʻgʻli Simun, sen Meni sevasanmi?     – Ha, Rabbim! Seni yaxshi koʻrishimni Oʻzing bilasan-ku, – dedi Butrus Unga.     – Qoʻylarimni boq, – dedi unga Iso.
17.Soʻng uchinchi marta Butrusdan soʻradi:     – Yunus oʻgʻli Simun, sen Meni yaxshi koʻrasanmi?     Oʻzidan uch marta: “Meni yaxshi koʻrasanmi”, deb soʻraganiga Butrus xafa boʻldi.     – Rabbim! Sen hammasini bilasan, men Seni yaxshi koʻrishimni ham bilasan, – dedi Butrus. Iso unga shunday dedi:     – Qoʻylarimni oʻtlat!
18.Senga rostini aytayin: yosh boʻlganingda kamaringni oʻzing bogʻlar, xohlagan joyingga borar eding. Lekin qariganingda esa qoʻllaringni uzatasan va boshqa birov kamaringni bogʻlaydi-yu, seni xohlamagan joyingga olib boradi.
19.Iso bu soʻzlarni Butrusning qay yoʻl bilan oʻlib, Xudoni ulugʻlashiga ishora qilib aytgan edi. Soʻngra unga:     – Mening orqamdan yur! – dedi.
20.Butrus burilib, Isoning sevikli shogirdi orqalaridan ergashib kelayotganini koʻrdi. Bu kechki ziyofatda Isoning bagʻriga bosh qoʻyib: “Rabbim, Seni kim tutib beradi?” – deb soʻragan shogirdi edi.
21.Butrus uni koʻrib, Isodan:     – Rabbim, uning taqdiri nima boʻladi? – deb soʻradi.
22.Iso unga:     – Agar Men kelgunimgacha uning sogʻ qolishini istasam, bundan senga nima? Sen Mening orqamdan yuraver, – dedi.
23.Shunday qilib, birodarlar orasida, bu shogird oʻlmaydi, degan gap-soʻz tarqalib ketdi. Holbuki, Iso uni oʻlmaydi demagandi. U faqat: “Agar Men kelgunimgacha uning sogʻ qolishini istasam, bundan senga nima”, – deb aytgan edi.
24.Ana shu shogird bu ishlarning hammasiga guvoh boʻlib, ularni yozib olgan. Uning guvohligi haqiqat ekanligini bilamiz.
25.Iso bajargan boshqa bir talay ishlar ham bor. Bular birma-bir yozib chiqilganda edi, yozilgan kitoblar olamga ham sigʻmas edi, deb oʻylayman.     Omin.

Acts I
1.Ey Teofil, Isoning bajarishga va oʻrgatishga kirishgan hamma narsalarini, chunonchi Uning dastlabki kunlaridan boshlab, to Oʻzining tanlagan havoriylariga Muqaddas Ruh amri ila buyruqlar berib, osmonga koʻtarilgan kunigacha roʻy bergan hamma voqealarni ilk kitobimda qalamga oldim.
2.Iso azob chekib oʻlgandan keyin, qirq kun mobaynida havoriylariga zohir boʻlib, Xudoning Shohligi haqida ularga soʻzlar va koʻp ishonarli isbotlar bilan Oʻzini barhayot qilib koʻrsatar edi.
3.Ularni toʻplab, buyurib dedi:     – Quddus shahridan ketib qolmanglar, balki Otamning bergan va’dasi amalga oshguncha u yerda kutib turinglar. Sizlar bu va’dani Mendan eshitgansizlar.
4.Yahyo paygʻambar odamlarni suvga choʻmdirib, tavba qildirgan, sizlar esa koʻp oʻtmay Muqaddas Ruhga choʻmdirilasizlar.
5.Havoriylar shunday yigʻilgan paytda, Isodan soʻradilar:     – Yo Rabbiy, Sening Isroilda Shohlikni tiklashing shu vaqtga toʻgʻri kelmaydimi?
6.Iso ularga dedi:     – Otam Oʻz erki bilan belgilab qoʻygan vaqtu fursatlarni bilish sizlarning ishingiz emas.
7.Lekin Muqaddas Ruh ustingizga tushib kelganda, sizlar quvvat olasizlar, Quddusda, Yahudiya bilan Samariyaning hamma joyida va hatto dunyoning eng olis yerlarida ham Mening shohidlarim boʻlasizlar.
8.Bularni aytgach, Iso ularning koʻz oldida osmonga koʻtarildi. Uni bulut qoplab, koʻzdan gʻoyib boʻldi.
9.Iso koʻtarilayotib, havoriylar osmonga tikilib turgan paytda, oq kiyim kiygan ikki zot ularning yonida paydo boʻldi:
10.– Ey jalilaliklar! Nega sizlar osmonga qarab turibsizlar? Sizlarning orangizdan osmonga olingan bu Iso, koʻkka koʻtarilganini qanday koʻrgan boʻlsangiz, xuddi shunday qaytib keladi, – deyishdi.
11.Shundan soʻng havoriylar Zaytun togʻidan Quddusga qaytib keldilar. Bu togʻ Quddusdan bir chaqirimlik yoʻlchalik yaqindir.
12.Ular shaharga kirib, qoʻngan xonadonlarining boloxonasiga chiqdilar. Butrus, Yoqub, Yuhanno va Idris, Filip va Toʻma, Bartolmey va Matto, Alfey oʻgʻli Yoqub, vatanparvar Simun va Yoqub oʻgʻli Yahudo oʻsha yerda edilar.
13.Ularning hammasi, shu jumladan, Isoning onasi Maryam, boshqa xotin-qizlar hamda Isoning ukalari yakdillik va sidqidillik bilan toat-ibodatga berilgan edilar.
14.Oʻsha kunlarda yuz yigirmaga yaqin imonli birodarlar yigʻini oldida Butrus oyoqqa turdi-da, soʻzga chiqib:
15.“Erlar, birodarlar! – dedi. – Isoni tutib berganlarning sarvari boʻlmish Yahudo haqida Muqaddas Ruhning Dovud paygʻambarga bergan oyati bajo kelishi kerak edi.
16.Bu kishi safimizga qoʻshilib, oʻsha xizmatidan qismatiga yarashasini olgan edi.
17.U harom yoʻl bilan qoʻlga kiritgan puliga bir yerni sotib olib, gup etib qulab tushdi-yu qorni yorildi, butun ichak-chovoqlari chiqib ketdi.
18.Bu hodisa butun Quddus ahliga ma’lum boʻldi va u yer mahalliy tilda Haqaldama, ya’ni “Qon Yeri” deb atalib qoldi.
19.Zabur kitobida yozilganiday:     “Uning maskani huvullab qolsin,     Unda istiqomat qiluvchi qolmasin”.Va shuningdek:     “Uning oʻrnini boshqasi olsin”.
20.Shunday qilib, endi safimizga qoʻshiladigan kishi, xuddi bizlarga oʻxshab Rabbimiz Isoning tirilganiga shohid boʻlgan birov boʻlmogʻi kerak. Rabbimiz Iso oramizda yashagan butun zamonda, ya’ni Yahyo paygʻambarning odamlarni daryoda tavba qildirish davridan boshlab, to Iso oramizdan yuksaklikka olingan kunga qadar bizlar bilan birga yurgan odamlardan biri boʻlishi lozim”, – dedi.
21.Shunga koʻra ikki kishini: Yustus laqabli va Barsabo deb ham ataluvchi Yusuf hamda Mattiyani olgʻa chiqazdilar.
22.Keyin ibodat qilib dedilar: “Ey butun insonlarning qalbini biladigan Rabbimiz! Yahudoning oʻz joyiga borib, tark etgan havoriylik xizmatini boʻyniga olishi uchun bu ikki kishidan qay birini tanlading, uni koʻrsatgin!”
23.Shundan soʻng ular uchun qur’a tashladilar. Qur’a Mattiyaning chekiga tushdi va u oʻn bir havoriyga qoʻshildi.

Acts II
1.Hosil bayrami boʻlganda, shogirdlarning hammasi yakdillik bilan bir joyda yigʻilib turgan edilar.
2.Toʻsatdan osmondan kuchli shamol esayotgandek bir shovqin keldi-yu, ular turgan uyni tamoman toʻldirdi.
3.Olovga oʻxshash alangalanib turgan tillar ularga koʻrindi. Bular boʻlinib, ularning har biri ustiga bittadan qoʻndi.
4.Hammalari Muqaddas Ruhga toʻlib, Uning berayotgan bashorati bilan yangi tillarda gapira boshlashdi.
5.Oʻsha zamonda Quddusda falak ostidagi hamma ellardan kelgan dindor yahudiylar turar edi.
6.Bu tovushni eshitganlarida, el-ulus bir joyga yalpi toʻplanib keldi. Har biri oʻz shevasida gapirishayotganini eshitib, esankirab qoldi.
7.Hamma hayratu taajjubga tushib, oʻzaro: “Bu gapirayotganlarning hammasi jalilalik emasmi? – deyishardi.
8.– Qanday qilib har birimiz oʻz ona tilimizni eshityapmiz?
9.Parfiyaliklar, midiyaliklar, elamliklar; Mesopotamiya, Yahudiya, Kappadokiya, Pont va Asiya yurtlarida yashovchilar,
10.Frigiya, Pamfiliya, Misr va Liviyaning Kirineya atrofidagi yerlarda yashovchilar, Rimdan kelganlar, yahudiylar bilan yahudiy diniga kirganlar ham,
11.kritliklar bilan arablar ham bizning tillarimizda Xudoning ulugʻ ishlari haqida gapirayotganlarini eshityapmiz”, – der edilar.
12.Hamma dovdirab qolib, bir-biriga: “Bu qanday gap?” – deb taajjub izhor etardi.
13.Boshqalari esa masxara qilib: “Ular musallas ichib mast boʻlishibdi”, – deb aytishardi.
14.Unda Butrus oʻn bir havoriy bilan birga oyoqqa qalqidi-da, ovozini balandlatib xaloyiqqa xitob qildi:     “Ey barcha yahudiylar va Quddusda yashovchilar, soʻzlarimga quloq solib, shuni bilib qoʻyinglar:
15.Bu odamlar siz oʻylagandek mast emaslar, chunki hozir ertalab soat toʻqqiz-ku!
16.Bu voqea bilan Yoʻel paygʻambarning azaldan karomat qilib aytganlari bajo kelmoqda. U aytgan edi:
17.“Mana, oxirgi kunlarda voqe boʻladi,     – deydi Xudovand –     Men butun jonzod uzra Oʻz Ruhimni yogʻdiraman.     Sizning oʻgʻil-qizlaringiz bashorat qiladilar,     Yigitlaringiz vahiy koʻradilar,     Moʻysafidlaringiz karomatli tush koʻradilar.
18.Oʻsha kunlarda Men qulu choʻrilarim ustiga     Oʻz Ruhimni yogʻinday yuboraman,     Ular esa bashorat beradilar.
19.Yuksaklikda, osmonda gʻaroyibot,     Tubanlikda, yer yuzida esa ajoyibot,     Qon, olov va pagʻa-pagʻa tutun barpo qilaman.
20.Xudovandning ulugʻ va nurafshon kuni kelishidan avval,     Quyosh qorongʻilikka, oy esa qonga aylanib ketadi.
21.Oʻshanda Xudovand ismini aytib chaqirgan     Har bir kishi najot topadi”.
22.Ey Isroil erlari, bu soʻzlarni tinglanglar! Nosiralik Iso – qilgan qudratli va ajoyib moʻjizalari asosida Xudo tomonidan tasdiqlangan kishidir. Uning orangizda qilgan ishlarini oʻzlaringiz bilasizlar.
23.Xudoning azaliy murod-maqsadi va cheksiz bilimiga koʻra qoʻlingizga topshirilgan oʻsha Odamni sizlar tutib, qonunsizlar qoʻli bilan xochga mixlatib oʻldirdingizlar.
24.Lekin Xudo oʻlim zanjirlarini uzib, Uni tiriltirdi, chunki oʻlim Uni ushlab turishi mumkin emas edi.
25.Dovud  Zaburda U haqda deganiday:     “Xudovandni doimo oldimda koʻrdim.     U oʻng tomonimda boʻlgani uchun,     Men hech qachon ikkilanmadim.
26.Shul bois yuragim quvonur,     Tilimdan shod-xurramlik toʻkilur,     Bundan soʻng tanim umidvoru bexatar boʻlur.
27.Sen jonimni oʻliklar diyoriga tashlab ketmaysan,     Azizingning chirishni koʻrishiga yoʻl qoʻymaysan.
28.Hayot yoʻllarini menga bildirib kelding,     Oʻz huzuringda meni baxt-quvonchga toʻydirasan”.
29.Erlar, birodarlar! Sizlarga ulugʻ otamiz Dovud haqida roʻy-rost gapirishimga ijozat berilsin: u ham oʻldi, ham koʻmildi va uning qabri bugungacha bizda bordir.
30.U paygʻambar boʻlgani uchun bilar ediki, Xudo unga qasam ichib bergan va’dasi boʻyicha oʻz urugʻidan boʻlganlardan birini [Masih qilib, oʻlimidan keyin tiriltirib] taxtiga oʻtirgʻizadi.
31.U Masihning tirilishini oldindan koʻrib, Uning joni oʻliklar diyoriga tashlanmasligi, jasadi esa chirishni koʻrmasligi toʻgʻrisida karomat qilgan edi.
32.Ana bu Isoni Xudo tiriltirib qoʻydi, biz hammamiz esa buning guvohlarimiz.
33.U Xudoning qudrati bilan yuksaltirilgandan keyin, Ota Xudoning va’dasi boʻyicha olgan Muqaddas Ruhni bizga yogʻinday yubordi. Hozir sizlar bu voqeani koʻrib, eshitib turibsizlar.
34.Dovud oʻzi osmonga chiqmagan boʻlsa-da, shuni aytib ketgan:     “Xudovand mening Rabbimga dedi:
35.Yovlaringni oyoqlaring ostiga yiqitmagunimcha,     Sen Mening oʻng tomonimda oʻltirib turgin”.
36.Shunday qilib, butun Isroil ahli uzil-kesil bilsinki, sizlar xochga mixlagan bu Isoni Xudo – Rab va Masih qilib tayinladi”.
37.Bu soʻzlarni eshitganlar yuraklariga oʻq qadalganday boʻlishdi, Butrus va boshqa havoriylarga:     – Birodarlar, biz nima qilaylik? – deyishdi.
38.Butrus ularga dedi:     – Tavba qilinglar va gunohlaringiz kechirilishi uchun har biringiz Iso Masih nomidan suvga choʻmib imon keltiringlar. Shunday qilib, Muqaddas Ruh in’omini olasizlar.
39.Chunki bizning Rabbimiz – Xudovand bu va’dani sizlar bilan farzandlaringiz va shuningdek, hamon uzoqlardan chorlamoqchi boʻlgan hamma odamzod uchun bergan.
40.Butrus boshqa koʻp soʻzlar bilan tinglovchilarni ogohlantirib: “Bu buzuq nasldan xalos boʻlinglar!” – deb oʻtinar edi.
41.Shunday qilib, uning soʻzini chin koʻngildan qabul qilganlar suvga choʻmib imon keltirdilar. Oʻsha kuni uch mingga yaqin jon jamoatga qoʻshildi.
42.Ular havoriylarning ta’limotiga, hamdoʻstlikka, non sindirishga va toat-ibodatlarga astoydil berilib borar edilar.
43.Har bir jonda xavotir bor edi. Havoriylar esa Quddusda koʻp ajoyib va moʻjizakor ishlar qilmoqda edilar.
44.Butun imon topganlar hamjihat boʻlib, hamma narsalari mushtarak edi.
45.Mol-mulklarini sotib hammaga, har kimning ehtiyojiga qarab taqsimlab, yordamlashar edilar.
46.Har kuni yakdillik bilan ma’badda yigʻilib turishar, uylarida esa non sindirib, shodlik va soddadillik bilan ovqatlanishardi.
47.Xudoning hamdu sanosi ularning tilidan tushmas, butun xalqning koʻnglini xushlardilar. Xudo esa kun sayin najot topganlarni imonlilar jamoatiga qoʻshib qoʻyar edi.

Acts III
1.Bir kuni Butrus bilan Yuhanno ibodat mahali – soat uchda birga ma’badga chiqayotgan edilar.
2.U yerda onadan tugʻma shol boʻlgan birov ham bor edi. Bu odamni ma’badga kirayotganlardan sadaqa tilash uchun har kun ma’badning Goʻzal degan darvozasi yoniga keltirib qoʻyar edilar.
3.U ma’badga kirib kelayotgan Butrus bilan Yuhannoni koʻriboq, ulardan ham sadaqa soʻradi.
4.Butrus bilan Yuhanno esa koʻzlarini unga tikib:     – Bizlarga qara! – dedilar.
5.U odam ulardan biron narsa olishni umid qilib, ularga diqqat bilan qarar edi.
6.Butrus unga:     – Menda kumush va oltin yoʻq, ammo oʻzimda borini senga beraman: nosiralik Iso Masih nomidan senga aytaman, oʻrningdan turib yur! – dedi-yu,
7.oʻng qoʻlidan tutib, uni oyoqqa turgʻizdi. Birdaniga uning tizzalari bilan toʻpiqlari mustahkamlanib qoldi.
8.U dik etib oyoqqa turdi-da, yura boshladi. Xudoga hamd aytib, irgʻib-sakrab yurganicha, ular bilan ma’badga kirdi.
9.Butun xalq esa u odamning Xudoni qanday olqishlab borayotganini koʻrdi.
10.Ma’badning Goʻzal degan darvozasida sadaqa soʻrab oʻtiradigan odam buning oʻzi ekanini ular payqagach, u bilan yuz bergan moʻjiza qarshisida gʻoyat ajablanib hayron qoldilar.
11.Sogʻaygan shol Butrus bilan Yuhannoning oldidan ketmay turgani uchun, butun xalq hayron boʻlib, ularning huzuriga yugurib keldi. U yer Sulaymon ravoqi edi.
12.Butrus buni koʻrib, xalqqa xitoban: “Ey Isroil erlari! – dedi. – Nima uchun bunga hayron boʻlyapsizlar? Goʻyo bizlar oʻz qudratimiz yoki taqvodorligimiz bilan oʻsha kishini oyoqqa turgʻizganimizdek, bizlarga nega qarab turibsizlar?
13.Mana, ota-bobolarimizning Xudosi, Ibrohim, Is’hoq va Yoqubning Xudosi Oʻzining Oʻgʻloni Isoni yuksaltirib, shon-sharafga sazovor qilgan. Sizlar esa Uning xoinlari boʻldingizlar. Pilat Uni qoʻyib yuborishga qaror qilganda, Pilatning oldida Uni rad qildingizlar.
14.Qotil odamning sizlarga baxsh etilishini soʻrab, muqaddas va solih Boʻlganni rad qildingizlar.
15.Ha, Hayot Sohibini oʻldirdingizlar. Biroq Xudo Uni tiriltirdi va biz bunga guvohmiz.
16.Bu sizlar koʻrgan va bilgan odam esa Isoning ismi haqi, Uning ismiga ishonish sababli oldingizda soppa-sogʻ turibdi. Hammangizning koʻz oʻngingizda bu odamga shifo bergan narsa – Iso nomidan qilingan e’tiqoddir.
17.Endi birodarlar, boshliqlaringiz kabi sizlar ham bu ishni bilmasdan qilganingizni bilaman.
18.Xudo-ku barcha paygʻambarlar ogʻzi ila Masihning azob chekishini oldindan xabar qilgan edi va Oʻz soʻzini ana shu yoʻsinda bajo keltirdi.
19.Shunday qilib, gunohlaringizning oʻchirilishi uchun tavba qilinglar va Xudoga iltijo etinglar,
20.toki Xudo sizlarga farogʻat kunlarini baxsh etsin va azaldan tayinlagan Iso Masihni oldingizga yuborsin.
21.Garchi, Xudo qadimdan beri muqaddas paygʻambarlar ogʻzi bilan bildirgan borliqni tuzatish vaqti boʻlmagunga qadar, U osmonda qolishi kerakdir.
22.Muso paygʻambar ota-bobolarimizga gapirib degan: “Rabbingiz boʻlgan Xudovand sizlarga birodarlaringiz orasidan men kabi bir Paygʻambar zohir qilgay. Butun ishlarda sizlarga nimaiki gapirsa, Unga quloq solingizlar.
23.Oʻsha Paygʻambarga quloq solmagan har bir jon oʻz xalqi orasidan qirib tashlangay”.
24.Shuningdek, Shomuil paygʻambardan boshlab, undan keyin gapirgan butun paygʻambarlar ham bu kunlarga qarata bashorat qilganlar.
25.Sizlar esa paygʻambarlar vorislari, Xudo ota-bobolaringiz bilan qilgan ahdning vorislarisizlar. Xudo: “Yer yuzidagi barcha xalqlar sening naslingdan baraka topadilar”, – deb Ibrohim bilan ahd tuzgan edi.
26.Shunday qilib, Xudo har biringizni yovuz ishlaringizdan qaytarib, barakali qilay, deb Oʻzining Oʻgʻloni Isoni tiriltirdi va birinchi galda sizlarga yubordi”.

Acts IV
1.Butrus bilan Yuhanno xalqqa gapirib turganda, ruhoniylar, ma’bad mirshabboshisi hamda sadduqiy mazhabidan boʻlganlar ularning ustiga bostirib keldilar.
2.Ular Isoni ibrat qilib koʻrsatib, oʻliklarning tirilishi haqida xalqqa ta’lim berayotganlari uchun, din peshvolari juda achchiqlangan edilar.
3.Butrus bilan Yuhannoni ushladilar va endi vaqt kech boʻldi, deb ertagacha ularni qamoqxonada qoldirdilar.
4.Soʻzni eshitganlarning koʻplari esa imon keltirdilar; bu odamlarning soni besh mingga yaqin edi.
5.Ertasi kuni yahudiylarning boshliqlari, oqsoqollari va ulamolari Quddusda toʻplandilar.
6.Oliy ruhoniy Hanan, Kayafa, Yuhanno, Iskandar va oliy ruhoniy avlodidan boʻlgan boshqalarning hammasi shu yerda edilar.
7.Ikkala havoriyni oʻrtada turgʻizib: “Sizlar qanday vakolat bilan va kimning nomidan buni qildingizlar?” – deb soʻrashdi ulardan.
8.Muqaddas Ruhga toʻlgan Butrus ularga dedi: “Ey xalqning rahnamolari, Isroilning oqsoqollari!
9.Agar bugun bir xasta odamga qilingan ezgu ish, uning qanday shifo topgani haqida bizdan javob talab qilayotgan boʻlsangiz,
10.unda hammangizga – butun Isroil xalqiga ma’lum boʻlsinki, sizlar xochga mixlab qoʻygan va Xudo esa tiriltirgan nosiralik Iso Masih ismi haqi bu odam qarshingizda soppa-sogʻ turibdi.
11.Bu Iso –  oyatdagidek: “Siz binokorlar mensimagan, lekin peshtoqning boshi boʻlib qolgan toshdir”. Boshqa hech kimdan najot yoʻq.
12.Najot topishimiz uchun, osmoni falak ostida odamzodga berilgan boshqa hech bir ism yoʻq”.
13.Ruhoniylar Butrus va Yuhannoning bu jasoratini koʻrib va ular oʻqimagan, oddiygina odamlar ekanlarini bilib, juda hayron qoldilar. Ularning Iso bilan birga boʻlganliklarini payqab oldilar.
14.Shifo topgan odamning ham ular bilan birga turganini koʻrib, ularga qarshi hech narsa ayta olmadilar.
15.Ularga kengashdan tashqariga chiqib ketishni buyurib, soʻngra oʻzaro muhokama qilishga tushdilar.
16.“Bu odamlarni nima qilishimiz kerak? Ularning qoʻli bilan ochiqdan-ochiq bir moʻjiza qilinganini butun Quddus ahli bilib oldi-ku! Bizlar buni rad qilolmaymiz.
17.Lekin xalq orasida bu gap yana koʻproq yoyilmasligi uchun ularga doʻq uramiz, yana tagʻin bu ism toʻgʻrisida boshqa hech kimga soʻzlamasinlar”, – deyishdi.
18.Soʻngra ularni chaqirib, Iso nomini tilga olib mutlaqo ta’lim bermanglar, deb buyurdilar.
19.Lekin Butrus va Yuhanno ularga javob berib: “Oʻzlaringiz qaror qilinglar, Xudodan koʻra koʻproq sizlarga quloq solishimiz Xudo oldida toʻgʻri boʻladimi?
20.Biz koʻrgan-eshitganlarimizni aytmay turolmaymiz”, – deyishdi.
21.Kengash a’zolari jazo berish uchun hech qanday asos topolmagach, ularga yana bir doʻq urib, qoʻyib yubordilar. Moʻjiza natijasida shifo topgan odam qirq yoshdan oshganini butun xalq bilib, yuz bergan voqea uchun Xudoga hamdu sano aytishar edi.
22.Butrus bilan Yuhanno ozodlikka chiqarilgandan keyin, oʻrtoqlarining qoshiga borib, oliy ruhoniylar bilan oqsoqollarning barcha aytganlarini soʻzlab berdilar.
23.Ular buni eshitgach, bir ovozdan Xudoga nido qilib dedilar:     “Ey bizning Egamiz, yeru osmon, dengiz va ularning ichidagi hamma narsalarni yaratgan Xudo!
24.Sen Muqaddas Ruh orqali Oʻz quling – otamiz Dovud ogʻzi ila degansan:     “Millatlar nega isyon koʻtaryaptilar?     Xalqlar nega behuda qasd qilmoqdalar?
25.Dunyo podshohlari va hukmdorlari bosh koʻtarib,     Xudovand va Uning Masihiga qarshi til biriktirdilar”.
26.Haqiqatan ham, Hirod bilan Poʻntiy Pilat bu shaharda Isroil xalqi va boshqa xalqlar bilan til biriktirib, Sen Masih deb tayinlagan azizu muqaddas Oʻgʻloning Isoga qarshi qoʻl koʻtarishdi.
27.Sen Oʻz qudrating va xohishing bilan avvaldan belgilagan ishlarning hammasini bajarishdi.
28.Endi, yo Rabbiy, ularning doʻq-poʻpisalariga qara, Sening soʻzingni toʻla jasorat bilan aytish quvvatini shu qullaringga ehson ayla.
29.Aziz Oʻgʻloning Iso ismi bilan odamlarga shifo berish va turli alomatlar, moʻjizalar yaratish uchun qoʻlingni uzatgin!”
30.Ibodat qilib boʻlgach, ular yigʻilib turgan joy silkinib ketdi. Hammalari Muqaddas Ruhga toʻlib, Xudoning soʻzini jasorat bilan gapira boshladilar.
31.Inonganlarning jamoati bir jon, bir tan edi. Hech biri mulkidan biron narsani meniki demas edi, hamma narsani umumiy deb bilishar edi.
32.Havoriylar esa Rabbimiz Iso Masih qayta tirildi, deb juda ta’sirchan tarzda guvohlik berishar edi. Xudoning buyuk inoyati barchada namoyon boʻlayotgan edi.
33.Oralarida muhtoj kishi yoʻq edi. Chunki yerlari yoki uy-joylari bor boʻlganlarning hammasi mulklarini sotar, evaziga olgan pullarini keltirib,
34.havoriylarning ixtiyoriga topshirardilar. Shu yoʻsinda pul har biriga ehtiyojiga koʻra taqsimlanar edi.
35.Shular kabi Yusuf ismli, levitlar avlodiga mansub kiprlik bir kishi bor edi. Havoriylar unga Barnabo, ya’ni “dalda beruvchi” degan nom berishgan edi.
36.U oʻz yerini sotib, pulini havoriylarning ixtiyoriga topshirdi.

Acts V
1.Yana Hananiya degan bir kishi bilan xotini Saffira bor edilar. Bu kishi bir yerni sotib,
2.xotinining roziligi bilan oʻsha puldan bir qismini olib yashirdi, bir qismini esa keltirib havoriylarning ixtiyoriga topshirdi.
3.Butrus unga dedi:     – Ey Hananiya, nega endi sen shaytonga yuragingni boy berib, Muqaddas Ruhga yolgʻon gapirding, yerning pulidan bir qismini olib yashirding?
4.Sotishdan oldin u seniki emasmidi? Sotilgandan keyin ham puli sening hukmingda emasmidi? Nima uchun dilingda bunday niyat qilding? Sen odamlarga emas, balki Xudoga yolgʻon gapirding.
5.Hananiya bu soʻzlarni eshitishi bilanoq yerga yiqilib jon berdi. Buni eshitganlarning hammasini qattiq dahshat qopladi.
6.Yigitlar oʻlikni kafanlashga kirishdilar va tashqariga chiqarib koʻmdilar.
7.Bundan qariyb uch soat keyin, boʻlib oʻtgan voqeadan xabarsiz Hananiyaning xotini ham kirib keldi.
8.Butrus burilib, undan soʻradi:     – Menga aytgin, yerni shunchaga sotdingizlarmi?     – Ha, shunchaga, – dedi ayol.
9.Butrus:     – Nega sizlar Tangri Ruhini sinab koʻrishga kelishdingizlar? Mana, eringni koʻmganlar eshikdan kirishyapti. Endi seni ham tashqariga olib chiqishadi, – dedi.
10.Shu ondayoq ayol Butrusning oyoqlariga yiqilib, jon berdi. Yigitlar ichkariga kirib, uni oʻlib yotgan holda koʻrdilar. Oʻligini tashqariga olib chiqib, erining yoniga koʻmdilar.
11.Bu voqealarni eshitgan butun imonlilar jamoati va boshqa hammani qattiq dahshat qopladi.
12.Xalq orasida havoriylarning qoʻllari bilan koʻp ajoyib va moʻjizali ishlar sodir boʻlar edi. Hamma imonlilar yakdillik bilan Sulaymon ravoqida yigʻilib turdilar.
13.Xalq sharaflayotgan boʻlsa-da, ammo tashqaridan hech kim ular bilan qoʻshilishga jur’at eta olmas edi.
14.Shunga qaramay, Isoni Rabbim deb tan olib, jamoatga qoʻshilgan erkak va ayollarning soni tobora ortib borar edi.
15.Butrus oʻtib ketayotganda, hech boʻlmasa uning soyasi ba’zilar ustiga tushsin deb, xastalarni koʻchalarga chiqazib, zambil va karavotlarga yotqizib qoʻyishar edi.
16.Tevarakdagi shaharlar aholisi ham Quddusga koʻplashib kelib, oʻzlarining kasal va yomon ruhlardan qiynalgan odamlarini keltirar edilar. Qiynalganlarning hammasi esa shifo topar edilar.
17.Shuning ketidan oliy ruhoniy va uning sadduqiy mazhabidagi barcha maslakdoshlarining gʻashligi keldi.
18.Havoriylarni qoʻlga olib, davlat qamoqxonasiga tashladilar.
19.Lekin Xudovandning farishtasi kechasi zindonning eshiklarini ochib, ularni tashqariga chiqarib qoʻydi.
20.“Boringlar, ma’badga chiqib, bu  abadiy hayot soʻzlarining barini xalqqa aytaveringlar!” – dedi farishta.
21.Havoriylar bu soʻzga quloq solib, erta tong ma’badga kirib ta’lim bera boshladilar.     Shu paytda oliy ruhoniy va u bilan birga boʻlganlar kelib, Isroil oʻgʻillarining oqsoqollar majmui boʻlgan Oliy Kengashni yigʻilishga chaqirdilar, havoriylarni keltirish uchun zindonga odam yubordilar.
22.Lekin xizmatkorlar borib, zindonda ularni topmay, qaytib kelib:
23.– Biz qamoqxonani butun ehtiyotkorlik bilan qulflangan va qorovullarni eshiklar oldida turgan holda koʻrdik. Lekin ochib qaraganimizda, ichkarida hech kimni topmadik, – degan xabarni berdilar.
24.Ma’bad mirshabboshisi va barcha oliy ruhoniylar bu soʻzlarni eshitib, hayron boʻlishdi. “Bu nima boʻlishi mumkin?” deb oʻylanib qoldilar.
25.Oʻsha paytda bir odam xabar olib kelib:     – Mana, sizlar zindonga tashlagan odamlar ma’badda xalqqa ta’lim berib yurishibdi, – dedi.
26.Mirshabboshi xizmatchilari bilan birga borib, ularni olib keltirdi. Xalq bizlarni toshboʻron qilar, deb qoʻrqqanlari uchun ularga zoʻrlik ishlatmadilar.
27.Havoriylarni olib kelib, Oliy Kengash huzurida turgʻizib qoʻyishdi. Oliy ruhoniy ularni soʻroq qildi:
28.– Bu ism asosida ta’lim bermanglar, deb sizlarga qattiq taqiq qilmaganmidik? Mana, ta’limotingiz bilan Quddusni toʻldirib yubordingizlar va bu Odamning qonini bizning boʻynimizga tushirmoqchisizlar, – dedi.
29.Butrus va boshqa havoriylar bunga javoban:     – Odamlardan koʻra Xudoga koʻproq itoat qilish kerak.
30.Sizlar yogʻochga osib oʻldirgan Isoni ota-bobolarimizning Xudosi tiriltirib qoʻydi.
31.Isroil xalqi gunoh qilishdan qaytib kechirim topsin, deb Xudo Isoni yuksaltirib, Oʻzining oʻng tomoniga oʻtqazib, Sarvar va Xaloskor qilib qoʻydi.
32.Bizlar bu ishlarning guvohlarimiz. Shuningdek, Xudoga itoat qilganlarga nasib boʻladigan Muqaddas Ruh ham guvohlik qilmoqda, – dedilar.
33.Kengash a’zolari buni eshitgach, qattiq gʻazablanib havoriylarni oʻldirishga qasd qildilar.
34.Lekin farziy mazhabidagi bir Tavrot tafsirchisi, butun xalqning hurmatini qozongan Gamaliel ismli bir kishi Kengashda oʻrnidan turib, havoriylarni qisqa vaqtga tashqariga chiqazib turishni buyurdi.
35.Soʻng Kengash a’zolariga xitob qildi:     “Ey Isroil erlari, bu odamlardan ehtiyot boʻlinglar! Sizlar nima qilmoqchisizlar?
36.Mana, bundan oldin oʻzini bir buyuk kishidek koʻrsatgan Fevda paydo boʻldi-ku, unga esa qariyb toʻrt yuz kishi qoʻshildi. U oʻldirildi, unga qoʻshilganlarning hammasi esa tarqab, yoʻqolib ketishdi.
37.Undan keyin, aholini roʻyxatga olish oʻtkazilgan vaqtda jalilalik Yahudo paydo boʻlib, ancha xalqni orqasidan ergashtirib bordi. Lekin u ham halok boʻldi va unga ergashganlarning barchasi tarqab ketishdi.
38.Endi sizlar bu odamlardan qoʻl tortinglar, deyman, ularni qoʻyib yuboringlar! Chunki agar bu qilingan tashabbus, bu harakat inson ishi boʻlsa, vayron boʻladi.
39.Lekin agar Xudodan boʻlsa, sizlar uni buzolmaysizlar. Yana siz ham Xudoga qarshi urush qilganlardan boʻlib qolmanglar!”
40.Kengash a’zolari Gamalielning maslahatiga koʻnishdi. Havoriylarni chaqirib, ularni kaltaklashga buyurishdi. Soʻng Iso nomidan soʻzlashlarini taqiqlab, ularni qoʻyib yuborishdi.
41.Havoriylar esa, Rabbimiz Iso nomi uchun haqoratga sazovor boʻldik, deb quvonib, Kengashdan chiqib ketishdi.
42.Ular har kuni ma’badda va xonadonlarda ta’lim berish, Iso Masih haqidagi Xushxabarni yoyishdan tinmas edilar.

Acts VI
1.Iso shogirdlari koʻpayib borayotgan oʻsha kunlarda yunon tilida soʻzlashuvchi yahudiylar orasidan yerli yahudiylarga qarshi norozilik yuz berdi, chunki kundalik ehtiyojlarini ulashib berayotganda, ularning beva ayollari e’tiborsiz qolardilar.
2.Ana shu sababli, oʻn ikki havoriy Iso shogirdlarining jamini chaqirib, bunday dedilar:     “Biz Xudoning kalomini yoyish ishini chetda qoldirib, dasturxonga xizmat qilishimiz yaxshi emas.
3.Ey birodarlar, endi sinalgan hamda Muqaddas Ruh va hikmatga toʻlib-toshgan yetti kishini orangizdan tanlab olinglar; ularni bu xizmatga tayin etamiz.
4.Bizlar esa doimo ibodatga berilib, Xudo kalomini yoyish xizmatida mashgʻul boʻlaylik”.
5.Bu taklif butun jamoatga ma’qul tushdi. Imoni komil va Muqaddas Ruhga toʻlgan Stefan ismli odamni, shuningdek, Filip, Proxor, Nikanor, Timon, Parmen va yahudiy diniga kirgan antioxiyalik Nikolayni sayladilar.
6.Ularni havoriylar oldiga turgʻizib qoʻydilar. Havoriylar esa ularning boshiga qoʻllarini qoʻyib duo qildilar.
7.Shunday qilib, Xudoning kalomi yoyilgan sari, Quddusdagi Iso shogirdlarining soni nihoyatda koʻpayib borar edi. Ayniqsa, ruhoniylardan koʻpchilik imonga boʻysunishar edi.
8.Bu payt imoni komil va ilohiy qudratga toʻlgan Stefan xalq orasida buyuk va ajoyib moʻjizalar koʻrsatar edi.
9.Erkinlar Sinagogasi degan yahudiy jamoasidan ba’zilari, shuningdek, Kirineya, Iskandariya, Kilikiya va Asiyadan boʻlgan bir qancha kishilar Stefan bilan bahsga kirishdilar.
10.Biroq uning soʻzidagi hikmat va Ruhga qarshi turolmadilar.
11.Shunda ba’zi odamlarni gijgijlab: “Buning Muso va Xudoga qarshi kufr soʻzlari aytganini eshitdik”, – deb aytishga koʻndirdilar.
12.El-xalqni va oqsoqollar bilan ulamolarni qoʻzgʻab, Stefanga hujum qilishdi-yu, uni tutib olib, Oliy Kengashning qoshiga sudrab kelishdi.
13.Soxta guvohlarni yollab, ularga bunday degizdilar: “Bu odam hadeb shu muqaddas ma’bad va Tavrotni yomonlab yuribdi-ku.
14.Nosiralik Iso bu joyni xarob qiladi va Musoning bizlarga bergan urf-odatlarni oʻzgartiradi, deb aytganini eshitdik”.
15.Shu payt Oliy Kengashda oʻtirganlarning hammasi Stefanga tikilib qarab, uning yuzi bir farishtaning yuziga oʻxshab qolganini koʻrishdi.

Acts VII
1.Oliy ruhoniy Stefandan: “Bu soʻzlar rostmi?” – deb soʻradi.
2.Stefan soʻz boshladi:     “Ey erlar, birodarlar va otalar, tinglanglar! Otamiz Ibrohim Horon shahriga koʻchib oʻrnashishidan avval, hali Mesopotamiyada boʻlganda, ulugʻvor Xudovand unga zohir boʻlib:
3.“Oʻz yeringdan, ona yurtingdan chiqib, Men senga koʻrsatadigan yerga ket”, – degan edi.
4.Oʻshanda Ibrohim xaldeylarning yurtidan chiqib, Horon shahrida istiqomat qildi. Otasi oʻlgandan keyin, u yerdan sizlar yashayotgan bu yerga Xudo uni koʻchirdi.
5.Bu yerda unga oyoq qoʻyadigan biron parcha yerni bermadi. Lekin hali uning bolasi yoʻq ekan, Xudo bu yurtni unga va uning zurriyotiga mulk qilib berishni va’da etdi.
6.Xudo uning zurriyoti begona yurtda gʻariblarcha yashab, toʻrt yuz yil qul boʻlib jabr-zulm koʻrajagini bildirdi.
7.“Ularni qul qilib olgan xalqni esa Men hukm qilaman. Shundan keyin ular u yerdan chiqib, bu yerda Menga xizmat qiladilar”, – dedi Xudo.
8.Soʻngra ularga sunnat ahdini berdi. Ibrohim esa Is’hoq ismli oʻgʻil koʻrib, uni sakkiz kunligida sunnat qildi. Is’hoq ham Yoqub bilan, Yoqub esa oʻn ikki qabilamiz otalari bilan shunday yoʻl tutdi.
9.Otalar gʻarazga toʻlib, Yusufni Misrga sotdilar. Lekin Xudo u bilan birga edi.
10.Xudo Yusufni butun qaygʻularidan xalos qilib, unga hikmat berdi, uni Misr podshohi Fir’avnning himmatiga sazovor etdi. Fir’avn uni Misr va butun saroyi ustidan hokim qilib qoʻydi.
11.Undan soʻng butun Misr va Kan’on oʻlkalari boʻylab qahatchilik yuz berdi-yu, buyuk qaygʻu davri boshlandi. Otalarimiz oziq-ovqat topmaydigan boʻlishdi.
12.Yoqub Misrda bugʻdoy borligini eshitib, birinchi galda otalarimizni u yerga joʻnatdi.
13.Ikkinchi gal borganlarida esa, Yusuf aka-ukalariga oʻzini tanitib qoʻydi. Shu yoʻsinda Yusufning avlodi Fir’avnga ma’lum boʻlib qoldi.
14.Yusuf ham xabar yuborib, otasi Yoqubni va yetmish besh nafardan iborat butun urugʻ-aymogʻini chaqirtirib oldi.
15.Yoqub Misrga bordi. Oʻzi va otalarimiz u yerda qazo qildilar.
16.Soʻngra jasadlari Shakam shahriga keltirilib, shakamlik Hamoʻr oʻgʻillaridan Ibrohimning kumush pulga sotib olgan maqbarasiga dafn etildilar.
17.Xudo Ibrohimga bergan qasamli va’dasini bajo keltirish vaqti yaqinlashganda, Isroil xalqi Misrda unib-oʻsib koʻpaygan edi.
18.U vaqt Misrda Yusufni tanimagan boshqa bir podshoh taxtga chiqdi.
19.Bu podshoh avlodimizga qarshi nayrang ishlatdi, ota-bobolarimizga jabr-jafo oʻtkazdi. Goʻdaklarini tashlab, ularni oʻlimga mahkum etishga majbur qildi.
20.Shu vaqtda Xudo juda goʻzal qilib yaratgan Muso tugʻildi. U uch oy otasining uyida boqildi.
21.Tashlab ketilgandan soʻng, Fir’avnning qizi uni topib olib, oʻz oʻgʻli kabi tarbiya qildi.
22.Musoga misrliklarning hamma hikmati oʻrgatilib, u soʻzda va ishda mahoratli boʻldi.
23.Muso qirq yoshga toʻlganda, uning yuragida birodarlari – Isroil oʻgʻillarini koʻrish orzusi tugʻildi.
24.Ozor tortayotgan bir odamni koʻrganda, uning tarafini olib, misrlikni oʻldirdi, ranjiganning oʻchini oldi.
25.“Xudo men orqali ularga najot berishini birodarlarim tushunar”, deb oʻylagan edi. Lekin ular tushunmadi.
26.Ertasi kuni Muso urishayotganlarni koʻrib qoldi. Ularni yarashishga undab:     – Sizlar birodarsizlar; nega bir-birovlaringizga ozor beryapsizlar? – dedi.
27.Lekin birodariga ozor berayotgan odam Musoni itarib:     – Kim seni ustimizga boshliq va qozi qilib qoʻydi?
28.Kecha misrlikni oʻldirganing kabi meni ham oʻldirmoqchimisan? – dedi.
29.Bu soʻzlarni eshitib, Muso qochib ketdi. Midyon diyorida musofir boʻlib yashab, u yerda ikki oʻgʻil koʻrdi.
30.Qirq yil toʻlgandan keyin, Sinay togʻi sahrosida yonayotgan butaning alangasi ichidan Musoga Xudovandning farishtasi zohir boʻldi.
31.Muso bu manzarani koʻrib hayratda qoldi. Qarash uchun yaqinlashganda, Xudovand unga xitob qilib:
32.“Men otalaringning Xudosiman, Ibrohim, Is’hoq va Yoqubning Xudosiman”, – dedi. Muso esa qoʻrquvdan titrab, qarashga jur’at eta olmas edi.
33.“Oyoq kiyimlaringni yechib qoʻy, chunki sen turgan joy muqaddas yerdir, – dedi unga Xudovand.
34.– Men Misrda boʻlgan xalqimning musibatini koʻrib, nolasini eshitdim va ularni xalos qilish uchun osmondan tushdim. Endi bor, Men seni Misrga yuboraman”.
35.Odamlar: “Seni kim boshliq va qozi qilib qoʻydi?” – deb rad etganlari ana shu Muso edi. Butada Musoga zohir boʻlgan farishta orqali Xudo Musoni boshliq va xaloskor qilib yubordi.
36.Isroil xalqini Misr diyoridan chiqargan, u yerda, Qizil dengizda hamda qirq yil sahroda ajoyib moʻjizalar yaratib yurgan oʻsha Muso edi.
37.Bu orada Isroil oʻgʻillariga: “Rabbingiz – Xudovand sizlarga birodarlaringiz orasidan men kabi bir Paygʻambar zohir qilgay, Unga quloq solingizlar”, – degan oʻsha Muso edi.
38.Sahroda Xudoning ummati oldida boʻlgan, Sinay togʻida farishtaning huzurida hamda ota-bobolarimiz huzurida turgan oʻsha Muso edi. Farishta bizga yetkazish uchun Musoga hayotbaxsh kalomlar bergan edi.
39.Ammo ota-bobolarimiz unga boʻysunishni istamay, rad qilishdi, koʻngillarini Misr tomon moyillantirishdi.
40.Horunga: “Bizlarga bosh boʻladigan xudolar yasa, chunki bizni Misr yeridan chiqargan Musoga nima boʻlganini bilmaymiz”, – deyishdi.
41.Oʻsha kunlarda bir buzoqni yasadilar. Butga qurbonlik soʻyib, oʻz qoʻllari yaratganidan quvonib ketdilar.
42.Xudo esa ulardan yuz oʻgirib, osmon jismlariga topinishga ularni topshirib qoʻydi. Paygʻambarlarning kitobida yozilganidek:     “Ey Isroil xonadoni!     Qirq yil sahroda kezganlaringizda,     Qurbonliklar soʻyib, Menga tasadduq berdingizmikin?
43.Sizlar-ku ilohingiz Malukning chodirini,     Xudoyingiz Kayvonning yulduzini koʻtarib yurdingizlar.     Oʻzlaringizga but timsollarini yasab,     Ularga sigʻinib sajda qildingizlar.     Shu sababli Men sizlarni Bobildan nariga surgun qilaman”.
44.Sahroda otalarimizning shahodat chodiri bor edi. Bu chodir xuddi Xudoning Musoga buyurgan tasvirida yasalgan edi.
45.Chodirni qabul qilgan otalarimiz Nabi Yasu bilan birga yurishdi. Xudo quvgan xalqlarning mol-mulkini egallab olgan sayin, chodirni oʻzlari bilan olib borishardi. Dovudning kunlariga qadar chodir oralarida qoldi.
46.Xudoning mehrini qozongan Dovud: “Yoqubning Xudosiga bir maskan qurib beray”, – deb orzumand boʻldi.
47.Nihoyat  Dovud oʻgʻli Sulaymon Xudoga uy qurib berdi.
48.Shunga qaramasdan, Xudoyi Taolo inson qoʻli bilan qurilgan ma’badlarda yashamaydi. U paygʻambar ogʻzi ila aytganki:
49.“Osmon – Mening taxtim,     Yer esa – poyandozim ekan,     Sizlar Menga qanday uy qurasizlar?     – deb aytadi Xudovand, –     Yoki Mening orom topishim uchun     Qanday maskan bor ekan?
50.Bularning hammasini yaratgan     Mening qoʻlim emasmi?”
51.Ey ensasi qotganlar! Yuragi va quloqlari sunnat boʻlmaganlar! Otalaringiz kabi sizlar ham doimo Muqaddas Ruhga qarshi turasizlar.
52.Otalaringiz paygʻambarlardan qaysi birini quvgʻin qilishmagan? Solih Kishining kelishini bashorat qilib aytganlarni ham oʻldirishgan-ku. Sizlar ham endi Oʻshaning xoinlari va qotillari boʻlib qoldingizlar.
53.Sizlar Ilohiy Qonunni farishtalar buyrugʻi bilan olib, oʻsha Qonunga rioya qilganingiz yoʻq!”
54.Kengash a’zolari bu soʻzlarni eshitgach, quturib joʻshib, Stefanga qarshi tishlarini gʻijirlatdilar.
55.Muqaddas Ruhga toʻlgan Stefan esa osmonga tikilib qarab, Xudoning ulugʻvorligini va Xudoning oʻng tomonida turgan Isoni koʻrdi.
56.“Mana, men osmonning ochilib ketganini va Xudoning oʻng tomonida turgan Inson Oʻgʻlini koʻryapman!” – dedi.
57.Ular boʻlsa quloqlarini bekitib, ovozlari boricha qichqirib, hammalari Stefan ustiga yopirildi.
58.Uni shahardan tashqariga sudrab chiqib, toshboʻron qilishdi. Unga qarshi guvohlikka oʻtganlar esa kiyimlarini Shoul degan bir yigitning poyiga qoʻyishdi.
59.Stefanni toshboʻron qilayotganlarida, u ibodat qilib: “Yo Rabbim Iso, ruhimni qabul qilgin!” – dedi.
60.Oxiri tiz choʻkib, baland ovoz bilan xitob qildi: “Yo Rabbiy, bu gunohni ularga qoʻyma!”     Shuni aytib, jon berdi.

Acts VIII
1.Stefanning oʻldirilishini Shoul ma’qullagan edi. Oʻsha kunning oʻzida Quddusdagi imonlilar jamoatiga qarshi keskin quvgʻin davri boshlandi. Havoriylardan boshqa hamma Yahudiya va Samariyaning har xil joylariga tarqab ketdilar.
2.Ba’zi dindor odamlar Stefanni koʻmib, u uchun katta yigʻi qildilar.
3.Shoul esa imonlilar jamoatini talon-taroj qilar edi. Uyma-uy yurib, erkakmi, xotinmi, hammani sudrab qamoqxonaga berar edi.
4.Shu orada tarqalib ketganlar Injil Xushxabarini targʻib qilib yurishdi.
5.Filip Samariya shahriga kelib, uning ahliga Masihni targʻib qildi.
6.Filipning soʻzini tinglashib va qilayotgan moʻjizalarini koʻrishib, butun xalq unga quloq soldi.
7.Chunki yomon ruhlarga giriftor boʻlgan koʻp kishilardan ruhlar baland ovoz bilan baqirib chiqar, anchagina sholu choʻloqlar esa shifo topardi.
8.Shunday qilib, u shaharga katta xursandchilik keldi.
9.Samariya shahrida sehrgarlik qilgan, oʻzini buyuk bir odam qilib koʻrsatib, shahar aholisini hayratda qoldirib kelayotgan Simun ismli bir kishi bor edi.
10.Kattayu kichik hamma unga quloq osib: “Bu Xudoning buyuk qudrati!” – deb aytar edi.
11.Simun ancha vaqtdan beri oʻzining sehr-jodu ishlari bilan xalqni hayratda qoldirib kelgani uchun, hamma unga quloq berishar edi.
12.Lekin Xudoning Shohligi va Iso Masih toʻgʻrisidagi Xushxabarni keltirgan Filipni tinglashib, koʻp erkak va xotin uning soʻziga ishondi va suvga choʻmib imon keltirdi.
13.Simunning oʻzi ham ishonib, suvda imon keltirdi. U Filipning qilayotgan ajoyib va qudratli moʻjizalarini koʻrgan sayin hayratga tushib, Filipdan ajralmaydigan boʻlib qoldi.
14.Quddusda qolgan havoriylar esa, samariyaliklar ham Xudoning kalomini qabul qilibdi, deb eshitganlarida, Butrus bilan Yuhannoni ularning oldiga yuborishdi.
15.Butrus bilan Yuhanno u yerga kelgach, samariyalik imonlilar Muqaddas Ruhni qabul qilishi uchun ibodat qilishdi.
16.Chunki ularning birortasiga ham Muqaddas Ruh tushmagan edi. Ular Isoni Rabbimiz deb tan olib, suvda imon keltirishgan edi, xolos.
17.Havoriylar ularning boshiga qoʻl qoʻyishi bilanoq ular Muqaddas Ruhni qabul qilishdi.
18.Havoriylarning qoʻl qoʻyishi bilan Muqaddas Ruh berilganini Simun koʻrib, ularga pul keltirdi-da:
19.– Menga ham bu qudratni beringlar, toki, kimning boshiga qoʻllarimni qoʻysam, Muqaddas Ruhni qabul qiladigan boʻlsin! – dedi.
20.Lekin Butrus unga:     – Kumushing sen bilan birga halok boʻlsin; sen Xudoning hadyasini pul bilan olish mumkin deb xayol qilding, – dedi.
21.– Bu ishda sening na hissang bor va na qismating bor, chunki Xudo oldida yuraging toʻgʻri emas.
22.Endi bu yomonligingdan tavba qilib Xudoga yolvor, balki yuragingning niyatidan kechar.
23.Chunki sening achchiq zardaga toʻlgan va yovuzlik zanjiriga bogʻlanganingni koʻryapman.
24.Simun bunga javoban:     – Men uchun sizlar Rabbingizga yolvorib sigʻininglar, tagʻin aytganlaringizdan biri boshimga tushmasin! – dedi.
25.Butrus bilan Yuhanno u yerda Xudoning kalomini va’z qilib, shahodat bergandan keyin, Samariyaning yana koʻp qishloqlariga Xushxabarni yetkazib, Quddusga qaytib ketdilar.
26.Shu paytda Filipga Xudovandning farishtasi gapirib: “Oʻrningdan tur va janub tomon, Quddusdan Gʻazaga boradigan sahro yoʻliga bor!” – dedi.
27.Filip esa yoʻlga ravona boʻldi.     Oʻsha vaqtda Habashiston malikasi Kandakining vaziri, malikaning butun xazinalari mudiri boʻlgan habashistonlik bir amaldor oʻz vataniga qaytib ketayotgan edi. U Xudoga topinish uchun Quddusga borib kelgan,
28.aravasida Isha’yo paygʻambarning kitobini oʻqib oʻtirgan edi.
29.Muqaddas Ruh Filipga: “Yaqinlashib bu aravaga hamroh boʻlgin!” – dedi.
30.Filip habashning oldiga chopib bordi. Uning Isha’yo paygʻambarning kitobini oʻqib turganini eshitib:     – Oʻqiyotganingni tushunyapsanmi? – deb soʻradi.
31.– Menga yoʻl-yoʻriq koʻrsatuvchi boʻlmasa, qanday tushuna olaman? – dedi habash. Filipdan oʻz yoniga chiqib oʻtirishni iltimos qildi.
32.Uning Tavrotdan oʻqiyotgan joyi esa bu edi:     “U qoʻy kabi boʻgʻizlashga yetaklandi.     Qoʻzi jun qirquvchisi oldida qanday indamay tursa,     U ham Oʻz ogʻzini ochmadi.
33.U xoʻrlanib haqqoniyatdan mahrum boʻldi,     Yer yuzidagi umriga xotima berildi.     Uning nasl-nasabini kim zikr etur?”
34.Amaldor Filipga qarab:     – Sendan iltimos qilaman, paygʻambar buni kim haqida aytyapti? Oʻzi haqidami yoki boshqa kishi haqidami, menga ayt-chi, – dedi.
35.Filip esa oʻsha oyatdan boshlab, Iso haqidagi Xushxabarni unga bayon qildi.
36.Yoʻlda davom etib ketayotganlarida, suv bor bir joyga keldilar. Amaldor:     – Mana, suv! Mening choʻmib imon keltirishimga nima toʻsqinlik qiladi? – dedi.
37.[Filip unga:     – Agar butun qalbing bilan ishonsang boʻladi, – dedi. Amaldor:     – Iso Masih – Xudoning Oʻgʻli deb ishonaman, – dedi.]
38.Oʻshanda aravani toʻxtatishga buyurib, Filip bilan amaldor ikkalasi ham suvga tushishdi, Filip amaldorni suvga choʻmdirib imonga kiritdi.
39.Ular suvdan chiqqach, Muqaddas Ruh [amaldorning ustiga tushib keldi va Xudovandning farishtasi] Filipni koʻtarib ketdi. Amaldor boshqa uni koʻrmadiyu, quvonib oʻz yoʻlida davom etdi.
40.Filip Ashdod shahrida paydo boʻldi va Kesariyaga kelguncha yoʻl yurib, hamma shaharlarda Xushxabarni targʻib qildi.

Acts IX
1.Shoul hali ham Iso Masihning shogirdlariga qarshi qatlu qirgʻin tahdidlari bilan nafas olib yurar edi. U oliy ruhoniyning huzuriga borib,
2.Damashq shahridagi yahudiy ibodatxonalari uchun maktublar soʻradi. Bu ta’limotning izidan borayotgan kimsani topsa, u erkak yoki xotin boʻlishidan qat’i nazar, kishanlab Quddusga keltirmoq niyatida edi.
3.Yoʻli Damashqqa yaqinlashganda, toʻsatdan osmondan tushgan nur uning atrofini yarqiratib yubordi.
4.U yerga yiqilgan zahoti:     – Shoul, Shoul! Nega Meni quvgʻin qilyapsan? – degan ovozni eshitdi.
5.Shoul:     – Yo Rabbiy, Sen kimsan? – dedi.     – Men sen quvgʻin qilayotgan Isoman. Nishga qarshi tepishing qiyin, – dedi U.
6.Shoul vahimalanib, titroq bilan:     – Yo Rabbiy, nima qilishimni buyurasan? – dedi. Iso unga:     – Qani, oʻrningdan turib shaharga kir, unda nima qilishing kerakligi senga aytiladi, – dedi.
7.Shoulning hamrohlari ovozni eshitib, lekin hech kimni koʻrmasdan, qotib qolgandilar.
8.Shoul yerdan turib koʻzlarini ochganda, hech narsa koʻrinmas edi. Uni qoʻlidan tutib, Damashq shahriga keltirdilar.
9.Uch kungacha koʻzlari koʻrmay qoldi, na yedi va na ichdi.
10.Damashq shahrida Hananiya degan Isoning shogirdi bor edi. Rabbimiz Iso vahiyda unga koʻrinib:     – Ey Hananiya! – dedi.     – Labbay, Rabbim! – dedi u.
11.Rab unga dedi:     – Oʻrningdan tur va Toʻgʻri degan koʻchaga borib, Yahudoning uyidagi Tars shaharlik Shoul ismli odamni soʻragin. Shu mahalda u ibodat qilyapti.
12.Vahiyda Hananiya ismli bir odam uning yoniga kelganini va koʻzlari ochilishi uchun qoʻllarini uning boshiga qoʻyganini koʻrdi.
13.Hananiya javob berdi:     – Yo Rabbiy, bu odam Quddusda Sening azizlaringga qancha yomonlik qilgani haqida koʻp odamlardan eshitdim.
14.Bu yerda ham Sening ismingni aytganlarning hammasini tutqunga solish uchun oliy ruhoniylardan ijozat olibdi-ku, – dedi.
15.Rabbimiz Iso unga shunday dedi:     – Sen boraver, mana bu odam Mening ismimni turli xalqlar, podshohlar va Isroil oʻgʻillari oldida ulugʻlash uchun tanlangan qurolimdir.
16.Mening ismim uchun u qanchalar azob chekishi kerak ekanini Oʻzim unga koʻrsataman.
17.Hananiya borib oʻsha uyga kirdi. Shoulning boshiga qoʻllarini qoʻyib:     – Birodarim Shoul! Kelayotgan yoʻlingda senga koʻringan Rabbimiz Iso, koʻzlaring yana koʻrishi va Muqaddas Ruhga toʻlishing uchun meni yubordi, – dedi.
18.Oʻsha zahoti Shoulning koʻzlaridan parda tushganday boʻlib, koʻra boshladi. Oʻrnidan turiboq, suvga choʻmib imon keltirdi. Soʻng ovqat yeb, quvvatga kirdi.
19.Shoul bir necha kun Damashqdagi Iso shogirdlari bilan birga boʻldi.
20.U darhol Iso Xudoning Oʻgʻli ekani haqida yahudiy ibodatxonalarida targʻibot qila boshladi.
21.Eshitganlar esa hayratda qolib: “Quddusda bu ismni aytganlarni qirib tashlagan, kishanlab oliy ruhoniylarga olib borish uchun bu yerga kelgan uning oʻzi emasmi?” – deb aytishardi.
22.Shoul esa tobora nufuzini oshirib borardi. Isoning Masihligiga doir ishonarli dalillarni olgʻa surib, Damashqda turgan yahudiylarni dovdiratib qoʻyardi.
23.Oradan necha kunlar oʻtib, nihoyat yahudiylar soʻz biriktirib, Shoulni oʻldirishga qaror qilishdi.
24.Uni oʻldirish uchun kechayu kunduz shahar darvozalari oldida poylab turishar edi. Lekin ularning qasdi Shoulga ayon boʻldi.
25.Kechasi shogirdlar uni savatga solib, devordan tushirib yuborishdi.
26.Shoul Quddus shahriga yetib borgach, u yerdagi Iso shogirdlariga qoʻshilib, inoqlashishga urindi. Lekin uning Iso shogirdi boʻlganiga hech kim ishonmay, undan qoʻrqishardi.
27.Oʻshanda Barnabo Shoulni havoriylarning huzuriga boshlab keldi va uning yoʻlda Isoni qanday koʻrib, Iso unga nima deb soʻzlaganini, Damashqda Isoning nomi bilan qanday dovyuraklik bilan va’z aytganini ularga aytib berdi.
28.Bundan keyin Shoul endi ular bilan birga yuradigan boʻlib, Quddusda Rabbimiz Isoning nomi bilan qoʻrqmasdan targʻibot qilardi.
29.Yunon tilida soʻzlashuvchi yahudiylar bilan ham suhbatlashib bahslashardi. Ular esa Shoulni oʻldirish payiga tushdilar.
30.Imonli birodarlari buni eshitgach, Shoulni Kesariyagacha kuzatib, Tarsga joʻnatishdi.
31.Shunday qilib, Yahudiya, Jalila va Samariya yurtlari boʻylab imonlilar jamoati tinchlikka erishdi. Jamoat Xudodan qoʻrqib tobora rivoj topar, Muqaddas Ruhdan jasurlanib, son jihatdan koʻpayib borardi.
32.Bu orada Butrus hamma joylarni aylanib chiqib, Loʻd shahrida turgan imonlilarning oldiga ham bordi.
33.U yerda sakkiz yildan beri toʻshagidan turmagan Yeney ismli bir shol odamni koʻrdi.
34.Butrus unga:     – Yeney, Iso Masih senga shifo beryapti. Oʻrningdan tur, koʻrpa-toʻshagingni yigʻib qoʻy! – dedi.     Yeney oʻsha zahoti oʻrnidan turib ketdi.
35.Loʻd shahri va Sharon dalasida yashaganlarning hammasi u kishining holini koʻrdi-da, Isoni Rabbimiz deb tan olib, imon keltirdilar.
36.Yaffada Isoning shogirdi boʻlgan Tavita ismli bir ayol bor edi. Bu otning tarjimasi “ohu” demakdir. Bu ayol ixlosmandlik bilan xayrli ishlarga berilib, koʻp sadaqa qilar edi.
37.Xuddi oʻsha kunlarda u kasallanib oʻldi. Uni yuvib, boloxonaga qoʻyishdi.
38.Loʻd shahri Yaffaga yaqin boʻlgani uchun, Butrusning u yerda ekanini eshitib qolgan shogirdlar uning huzuriga ikki kishini yuborib: “Tezda bizning oldimizga kelgin!” – deb iltimos qilishdi.
39.Butrus oʻrnidan qoʻzgʻalib, ular bilan birga ketdi. Uyga yetib kelgach, uni boloxonaga olib kirishdi. Butun bevalar uning yoniga toʻplanib, dod-faryod qilar, Ohuning tirikligida tikkan koʻylak va jomalarini koʻrsatishardi.
40.Butrus esa hammani tashqariga chiqazgandan keyin, tiz choʻkib ibodat qildi va jasadga qarab:     – Tavita, oʻrningdan tur! – dedi.     Shunda ayol koʻzlarini ochdi-da, Butrusni koʻrib, rostlanib oʻtirdi.
41.Butrus qoʻlini uzatib, uni turgʻizib qoʻydi. Soʻng imonlilar bilan beva ayollarni chaqirib, tirik holdagi ayolni ularga topshirdi.
42.Bu hodisa butun Yaffaga ma’lum boʻldi va koʻp odamlar imon keltirib, Isoni Rabbim deb tan oldilar.
43.Butrus ancha vaqt Yaffada Simun ismli bir koʻnchining uyida turdi.

Acts X
1.Kesariya shahrida Korniliy ismli bir odam bor edi. U “Italyan” degan polkda yuzboshi,
2.butun xonadoni bilan Xudodan qoʻrqadigan dindor bir odam edi. Xalqqa koʻpdan-koʻp sadaqa berib, doimo Xudoga ibodat qilardi.
3.Bir kuni tushdan soʻnggi soat uchlar chamasida Xudoning bir farishtasi uning oldiga kelganini u vahiyda ochiq koʻrdi. Farishta unga dedi:     – Korniliy!
4.– Labbay, Hazrat? – dedi Korniliy unga vahima bilan tikilib.     Farishta dedi:     – Qilgan ibodatu sadaqalaring Xudo huzurida ijobat boʻldi.
5.Endi Yaffaga odamlar yuborib, Butrus laqabli Simun degan kishini oldingga chaqirtir.
6.U uyi dengiz boʻyida boʻlgan Simun ismli koʻnchinikida mehmon boʻlib turibdi. [Uning senga aytadigan soʻzlaridan oʻzing bilan butun xonadoning najot topasizlar.]
7.Unga gapirgan farishta ketgandan soʻng, Korniliy xizmatkorlaridan ikkisini va uning xususiy vazifadori boʻlgan dindor bir askarni chaqirdi.
8.Ularga hamma narsani tushuntirib, Yaffaga joʻnatdi.
9.Ertasi kuni tush chamasida, bu odamlar yoʻl yurib shaharga yaqinlasharkanlar, Butrus ibodat qilish uchun tomga chiqdi.
10.U och qolganini his etib, ovqat yegisi keldi. Ovqatni tayyorlar ekanlar, u ruhlanib oʻzini yoʻqotdi.
11.Osmon ochilib, katta roʻmolga oʻxshash bir idish toʻrt burchagidan osilgan holda pastga tushib kelayotganini koʻrdi.
12.Roʻmolning ichida yerga xos har xil toʻrt oyoqli va sudraluvchi hayvonlar hamda koʻkda uchuvchi qushlar bor edi.
13.Bir ovoz unga xitob qilib:     – Butrus, tur va soʻyib yegin! – dedi.
14.Butrus:     – Aslo, yo Rabbim! Men mutlaqo iflos yoki harom narsa yegan emasman, – dedi.
15.Yana ovoz ikkinchi marta unga eshitilib:     – Xudo halol deganini sen harom dema! – deb aytdi.
16.Bu manzara uch marta takrorlandi. Soʻng idish yana osmonga koʻtarildi.
17.Butrus gangib qolgan edi. Men koʻrgan vahiyning nima ma’nosi bor ekan, deb oʻylab turganda, Korniliy tomonidan yuborilgan odamlar Simunning uyini surishtirib darvoza boʻsagʻasida toʻxtab qolishdi.
18.Ular ovozlarini balandlatib:     – Butrus laqabli Simun shu yerdami? – deb soʻrashdi.
19.Butrus esa hanuz vahiyni oʻylab, mulohazaga choʻmib oʻtirardi. Muqaddas Ruh unga: “Mana, uch kishi seni izlayapti.
20.Oʻrningdan turgin-da, pastga tush va hech shubha qilmasdan ular bilan birga borgil, chunki ularni Men yubordim”, – dedi.
21.Butrus pastga tushib, Korniliy tomonidan yuborilgan odamlarga:     – Sizlar izlayotgan odam men boʻlaman. Nima yumush bilan bu yerga keldingizlar? – dedi.
22.Ular Butrusga:     – Korniliy ismli, butun yahudiy xalqi orasida yaxshi nom chiqargan, solih, Xudodan qoʻrqadigan bir yuzboshi bor. Muqaddas farishta unga, seni oʻz uyiga chaqirtirib, aytganlaringga quloq berishini buyuribdi, – deyishdi.
23.Shunda Butrus ularni ichkariga chorlab, mehmon qildi.     Ertasi kuni Butrus joyidan qoʻzgʻalib, kelganlar bilan yoʻlga chiqdi. Yaffadagi imonlilardan ba’zi odamlar ham unga hamroh boʻldi.
24.Ikkinchi kuni Kesariyaga kelishdi. Korniliy esa oʻz qarindoshlari va yaqin doʻstlarini bir joyga toʻplab, ularni kutib turardi.
25.Butrus ichkariga kirganda, Korniliy uni qarshilab, oyoqlariga yiqilib sajda qildi.
26.Biroq Butrus:     – Tur, men ham bir insonman, – dedi-yu uni oyoqqa turgʻizdi.
27.Butrus Korniliy bilan suhbatlashib uyga kirarkan, toʻplanib turgan katta jamoani koʻrdi.
28.Ularga aytdi:     – Boshqa qabila kishisi bilan aloqa qilish, inoqlashish yahudiy bir odam uchun joiz emasligini bilasizlar. Lekin Xudo hech bir odamni iflos yoki harom deb hisoblamaslik lozimligini menga koʻrsatdi.
29.Shuning uchun men chaqirilganimda, soʻz qaytarmay keldim. Endi aytinglar-chi, nima uchun meni chaqirdingizlar?
30.Korniliy soʻz boshladi:     – Bundan toʻrt kun avval, salkam ayni shu mahalda men uyimda roʻza tutardim. Soat uchda ibodat qilayotganimda, birdaniga porloq kiyimli bir odam roʻparamda paydo boʻldi.
31.“Korniliy! – dedi u. – Xudo ibodatingni eshitdi va sadaqalaringni maqbul topdi.
32.Endi Yaffaga odam yubor, dengiz boʻyidagi koʻnchi Simunning uyida mehmon boʻlib turgan Butrus laqabli Simunni chaqirtir. Uning senga aytadigan soʻzlari bor”, – dedi.
33.Men ham oʻsha zahoti sening oldingga odamlarni yubordim va xayriyat, kelganing yaxshi boʻldi-da. Endi Xudo senga buyurgan soʻzlarining hammasini tinglash uchun biz barchamiz bu yerda Xudoning huzurida hozirmiz.
34.Butrus soʻz boshladi:     “Haqiqatan, Xudoning yuz-xotir qilmasligini, balki Undan qoʻrqqan va toʻgʻrilik ila ish tutgan hammani millatiga qaramay qabul qilishini men endi chinakamiga tushundim.
35.Xudo Oʻz kalomini Isroil oʻgʻillariga yuborib, Iso Masih nomidan tinchlik mujdasini e’lon qildi. Iso Masih esa hammaning Rabbidir.
36.Yahyo paygʻambar va’z qilib, xalqni suvda tavba qildirib yurgandan keyin, Jaliladan boshlab butun Yahudiya yurti boʻylab sodir boʻlgan voqealarni sizlar bilasizlar.
37.Nosira shahridan chiqqan Isoni Xudo yubordi. Xudoning Oʻzi Iso bilan birga boʻlgani uchun, U Muqaddas Ruh va qudratga toʻlgan holda ezgulik qilar, iblisning zolim hukmi ostida qiynalib yurganlarning hammasini sogʻaytirar edi.
38.Mana biz yahudiylarning mamlakatida va Quddus shahrida Isoning qilgan barcha ishlariga guvohmiz. Uning Oʻzini esa yogʻochga osib oʻldirdilar.
39.Ammo Xudo uchinchi kuni Uni tiriltirib, koʻzlarga namoyon qildi.
40.Iso tirilgandan keyin butun xalqqa emas, balki Xudo oldindan tanlagan, U bilan yeb-ichgan shohidlarga – bizlargagina zohir boʻldi.
41.Xudo Isoni tirigu oʻliklarni hukm qiluvchi etib tayinlagan. Bu haqda guvohlik berib, xalqqa va’z aytishimizni Xudoning Oʻzi buyurgan.
42.Isoga inongan har bir kishining gunohlari Uning nomi bilan kechiriladi, deb qadimiy paygʻambarlarning hammasi ham shahodat berganlar”.
43.Butrus hali gapirib turganda, kalomni eshitayotganlarning barchasi ustiga Muqaddas Ruh tushdi.
44.Butrus bilan birga kelganlar Isoga ishongan yahudiylar edi. Muqaddas Ruh gʻayriyahudiylarga ham nasib boʻlganini ular koʻrib, hayratda qoldilar.
45.Chunki u kishilarning yangi tillarda soʻzlashib, Xudoni ulugʻlayotganlarini eshitib turishardi.     Shunda Butrus soʻz oldi:
46.“Xuddi bizlar kabi Muqaddas Ruhni qabul qilgan bu odamlarning suvga choʻmib imon keltirishiga kim mone boʻla olar ekan?” – dedi-yu,
47.ularni Iso Masih nomi bilan choʻmdirishni buyurdi. Shundan keyin ular Butrusdan bir necha kun qolishini iltimos qilishdi.

Acts XI
1.Gʻayriyahudiylar ham Xudoning soʻzini qabul qilibdi, degan xabar havoriylarning va Yahudiyadagi imonlilarning qulogʻiga yetib keldi.
2.Shu sababdan Butrus Quddus shahriga borganda, sunnatchilar unga ta’na qilib:
3.“Sen sunnat qilinmagan odamlarning oldiga kirib, ular bilan birga yeb-ichibsan-ku!” – deyishdi.
4.Butrus esa boʻlib oʻtgan voqealarni bir boshdan ularga naql qilishga tushdi:
5.“Men Yaffa shahrida ibodat qilayotgan ekanman, oʻzimni yoʻqotib vahiy koʻrdim: mana, katta roʻmolga oʻxshash bir idish toʻrt burchagidan osilgan holda osmondan tushib, to oldimgacha kelayotgan ekan.
6.Uning ichiga nazar solsam, yer yuzining toʻrt oyoqli, vahshiy va sudraluvchi hayvonlarini hamda koʻkda uchuvchi qushlarni koʻrdim.
7.Oʻshanda:     – Butrus, tur va soʻyib yegin! – degan bir ovozni eshitdim.
8.Men esa:     – Aslo, yo Rabbim! Mening ogʻzimga mutlaqo iflos yoki harom narsa kirgan emas, – dedim.
9.Ovoz ikkinchi marta osmondan eshitilib:     – Xudo halol deganini sen harom dema, – dedi menga.
10.Bu manzara uch marta takrorlandi. Keyin hammasi yana osmonga koʻtarildi.
11.Mana, oʻsha zahoti Kesariyadan menga yuborilgan uch odam men turgan uyning roʻparasida toʻxtab qoldi.
12.Muqaddas Ruh esa hech shubhalanmay ular bilan birga borishimni aytdi. Shunday qilib, bu olti birodar ham menga hamroh boʻlishdi, ular bilan birga oʻsha odamning uyiga kirdik.
13.U esa uyida paydo boʻlgan farishtani qanday koʻrganini bizlarga aytib berdi. Farishta unga: “Yaffaga odamlar yubor, Butrus laqabli Simunni chaqirtir.
14.U senga aytadigan soʻzlaridan oʻzing bilan butun xonadoning najot topasizlar”, – deb aytibdi.
15.Men gapira boshlaganimdayoq, dastavval bizning ustimizga tushgan Muqaddas Ruh ularning ustiga ham tushib keldi.
16.Shunda men Rabbimiz Isoning: “Yahyo paygʻambar odamlarni suvga choʻmdirib tavba qildirgan, sizlar esa Muqaddas Ruhga choʻmdirilasizlar”, – degan soʻzini esga oldim.
17.Agar Xudo bizga bergan hadyani Rabbimiz Iso Masihga xuddi bizday inongan mana bularga ham bergan boʻlsa, unda men kim boʻldimki, Xudoga qarshilik qila olsam?”
18.Bu soʻzlarni eshitib, ular tinchlandi. “Xudo gʻayriyahudiylarni ham tavba qildirib, abadiy hayot nasib qilar ekan”, – deb Xudoni olqishlashdi.
19.Stefanning oʻldirilishi bilan boshlangan quvgʻin oqibatida tarqalib ketgan imonlilar shu orada Xudoning kalomini yahudiylardan boshqa hech kimga bildirmay, Finikiya, Kipr va Antioxiyagacha yetib borgan edilar.
20.Antioxiya shahriga kelgan ba’zi bir kiprlik va kirineyalik kishilar esa Rabbimiz Isoning Xushxabarini u yerdagi yunonlarga ham yetkazdilar.
21.Rabbimizning kuchi ular orqali amal qilayotgani uchun ham koʻpchilik Isoni Rabbim deb imon keltirdi.
22.Bu haqda Quddusdagi imonlilar jamoatining qulogʻiga xabar yetib kelgach, Barnaboga Antioxiyaga borishni topshirdilar.
23.Barnabo u yerga kelganda, Xudo inoyatining samarasini koʻrib quvondi. Rabbimiz Isoga chin koʻngildan berilinglar, deb hammaga dalda berdi.
24.U Muqaddas Ruh va imonga toʻlgan, xushfe’l odam boʻlgani uchun, xalqning talay qismi Isoni Rabbim deb qabul qildi.
25.Keyin Barnabo Shoulni axtarib, Tarsga bordi va uni topib, Antioxiyaga keltirdi.
26.Bir yil mobaynida ular imonlilar jamoati bilan toʻplanib, talay odamga ta’lim berishdi. Birinchi marta Antioxiya shahrida Iso shogirdlari Masihiy degan nomni oldilar.
27.Oʻsha kunlarda Antioxiyaga Quddusdan ba’zi paygʻambarlar keldi.
28.Ulardan Agav degani Muqaddas Ruhdan ruhlanib qad rostladi-da, butun dunyoda ogʻir qahatchilik boʻlishini karomat qildi. (Bu voqea Qaysar Klavdiy davrida sodir boʻldi.)
29.Shunda shogirdlarning har biri qoʻlidan kelganicha, Yahudiyada yashovchi imondoshlariga yordam yuborishga ahd qilishdi.
30.Bu ahdni amalga oshirib, yigʻilgan nafaqalarni Barnabo va Shoul orqali jamoatning oqsoqollariga yuborishdi.

Acts XII
1.Oʻsha kunlarda podshoh Hirod imonlilar jamoatidan ba’zilariga ozor berish uchun qoʻl koʻtardi.
2.Yuhannoning akasi Yoqubni qilich bilan chopib oʻldirdi.
3.Bu yahudiylarga yoqqanini koʻrib, uning ortidan Butrusni ham qoʻlga oldi. Ana shu voqealar  yahudiylar xamirturushsiz non yopadigan Fisih bayramida sodir boʻldi.
4.Hirod Butrusni zindonga qamab, Fisih bayramidan keyin xalq oldiga chiqarish niyati bor edi. Uni qoʻriqlash uchun har biri toʻrt askardan iborat toʻrt dastaga topshirdi.
5.Butrus shunday zindonda tutilarkan, imonlilar jamoati uning uchun ixlos bilan Xudoga ibodat qilar edi.
6.Hirod uni chiqarmoqchi boʻlgan kundan avvalgi kechasi Butrus ikki askar oʻrtasida, ikkita zanjir bilan kishanlangan holda uxlayotgan edi. Eshikning yonidagi qorovullar esa zindonni qoʻriqlashar edi.
7.Nogahon Xudovandning farishtasi Butrusning yonida paydo boʻlib, hujrada nur porladi. Farishta Butrusning biqiniga turtib:     – Tezroq oʻrningdan tur! – deb uni uygʻotdi. Shu ondayoq qoʻllaridagi zanjirlar tushib ketdi.
8.Farishta Butrusga:     – Kamaringni bogʻla, choriqlaringni kiy! – dedi. U shunday qildi. Keyin farishta:     – Toʻningni kiy, orqamdan yur! – dedi.
9.Butrus chiqib, uning orqasidan ketdi. Faqat farishta qilayotgan ishning oʻng yoki tush ekanini uqmay, vahiy koʻrayotganini oʻylar edi.
10.Birinchi va ikkinchi qorovulxonalardan oʻtib, shaharga chiqadigan temir darvozaga kelishdi. Darvoza oʻzidan-oʻzi ularga ochildi. Tashqariga chiqib, bir koʻchani bosib oʻtishdi. Nogahonda Butrusning yonidagi farishta gʻoyib boʻldi.
11.Butrus oʻziga kelgach: “Endi men chindan koʻrdim, Rabbim farishtasini yuborib, meni Hirod qoʻlidan va yahudiy xalqining butun qasd-adovatidan qutqazdi”, – dedi.
12.U boʻlib oʻtgan voqealarning farqiga yetgan zahoti Mark laqabli Yuhannoning onasi Maryamning uyiga yetib keldi. U yerda bir talay odam toʻplanib, ibodat qilayotgan edi.
13.Butrus darvozani taqillatgach, Roda ismli bir xizmatkor qiz quloq solgani chiqdi.
14.Butrusning ovozini tanib, sevinganidan darvozani ochmay ichkariga yugurib, uning tashrifini bildirdi.
15.– Aqling joyidami? – deyishdi ular qizga. Lekin qiz oʻz aytganini tasdiqlayvergach, ular:     – Uning farishtasidir, – deyishdi.
16.Shu orada Butrus taqillatishda davom etdi. Ochganlarida uni koʻrib hayron qolishdi.
17.Butrus ularning jim turishi uchun qoʻli bilan imo qilib, Rabbimiz uni qanday zindondan chiqarganini gapirib berdi. Soʻng:     – Bularni Yoqub va boshqa birodarlarga bildiringlar! – deb, u yerdan chiqdi-da, boshqa joyga ketdi.
18.Kunduz boʻlgach, Butrus bilan nima yuz bergani haqida oʻylab, askarlar qattiq hayajonga tushishdi.
19.Hirod esa uni izlab topolmaganidan keyin qorovullarni soʻroq qilib, oʻlim jazosiga mahkum etdi.     Shundan soʻng Hirod Yahudiyani tark etib, Kesariya shahriga bordi va u yerda bir muddat qoldi.
20.U Tir va Sidoʻn aholisiga bor zahrini sochar edi. Ular esa oʻzaro kelishib, uning huzuriga tashrif buyurishdi. Podshohning saroy noziri Blastani oʻz tomonlariga koʻndirib, sulh soʻrashdi. Chunki ularning viloyati uchun zarur boʻlgan oziq-ovqat podshohning viloyatidan olinar edi.
21.Belgilangan kunda Hirod shohona kiyimlarini kiyib, minbarga oʻtirdi-da, xaloyiqqa va’z aytdi.
22.Xaloyiq esa: “Bu odamning ovozi emas, bu Xudoning ovozi!” – deb xitob qilardi.
23.Oʻsha ondayoq Xudovandning farishtasi Hirodni urdi. U sharafni Xudoga bermagani uchun tanasini qurtlar kemirib, jon berdi.
24.Xudoning kalomi esa tobora yoyilar, samara berardi.
25.Barnabo bilan Shoul topshiriqni bajolagach, Mark laqabli Yuhannoni oʻzlari bilan birga olib, Quddusdan qaytib kelishdi.

Acts XIII
1.Antioxiya shahridagi imonlilar jamoatida ba’zi bir paygʻambarlar va muallimlar, chunonchi Barnabo, “Qoracha” laqabli Simun, kirineyalik Lutsiy, viloyat hokimi Hirod bilan birga tarbiyalangan Manohim va Shoul bor edilar.
2.Bular diniy xizmatini oʻtab, roʻza tutib turgan mahalda, Muqaddas Ruh gapirib: “Barnabo bilan Shoulni Men saylagan ish uchun Menga ajratib beringlar!” – dedi.
3.Shu tariqa, ular yana roʻza tutib va ibodat qilib boʻlgach, Barnabo bilan Shoulning boshiga qoʻllarini qoʻygancha duo oʻqib, ularni joʻnatishdi.
4.Barnabo bilan Shoul Muqaddas Ruh buyurganiga koʻra yoʻlga tushib, Selevkiya shahriga keldilar. U yerdan esa Kipr oroliga suzib ketdilar.
5.Salamis shahriga kelib, yahudiylarning ibodatxonalarida Xudoning kalomini targʻib qildilar. Yuhanno ham ularning xizmatida edi.
6.Ular butun orolni kezib chiqib, Pafos shahriga yetib keldilar. U yerda sehrgar va soxta paygʻambar boʻlgan Baryeshu ismli bir yahudiyga duch keldilar.
7.Baryeshu viloyat hokimi Sergiy Pavlusning xodimi edi. Aqlli odam boʻlgan hokim Barnabo bilan Shoulni chaqirtib, Xudoning kalomini tinglamoqchi boʻldi.
8.Biroq Baryeshu (boshqa oti bilan Alimo, ya’ni “sehrgar”) ularga qarshilik koʻrsatib, hokimni imondan toydirishga tirishardi.
9.Shunda Muqaddas Ruhga toʻlgan Shoul, ya’ni Pavlus, unga koʻzlarini tikib dedi:
10.– Ey iblis oʻgʻli! Yuraging har xil hiyla va ayyorlikka toʻlgandir, har qanday haqiqat dushmanisan! Xudovandning toʻgʻri yoʻllarini chalkashtirishni bas qil!
11.Va endi Xudovand senga qarshi qoʻl koʻtardi. Sen koʻr boʻlasan va bir qancha vaqt quyoshni koʻrmaysan.     Shu zahotiyoq bu odamning koʻzlari qorongʻi-zimistonlikka koʻmildi. Endi u atrofni paypaslaganicha oʻziga yetaklovchi izlar edi.
12.Hokim bu voqeani koʻrdi-da, Rabbimiz Iso toʻgʻrisidagi ta’limotga qoyil qolib, imon keltirdi.
13.Pavlus va unga hamroh boʻlganlar Pafos shahridan suzib ketib, Pamfiliyaning Pergiya shahriga kelishdi. Yuhanno esa ulardan ajralib, Quddusga qaytib bordi.
14.Ular Pergiyadan yana yoʻlga chiqib, Pisidiya yurtidagi Antioxiya shahriga borishdi.     Shanba kunida yahudiylarning ibodatxonasiga kirib oʻtirishdi.
15.Tavrot va Paygʻambarlar kitoblaridan qiroat tugagach, ibodatxonaning jamoaboshilari ularga kishi yuborib:     “Erlar, birodarlar, agar xalqqa beradigan nasihat soʻzlaringiz boʻlsa, marhamat qilib aytinglar”, – deyishdi.
16.Pavlus oyoqqa turdi va qoʻli bilan ishora qilib: “Ey Isroil erlari va barcha Xudodan qoʻrqqanlar, tinglangiz! – dedi.
17.– Bu xalqning, Isroilning Xudosi ota-bobolarimizni tanladi. Ular Misr yerida, gʻurbatda yashaganda, Xudo ularning martabasini baland qildi. Soʻngra Oʻzining muzaffar qoʻli bilan ularni u yerdan olib chiqdi.
18.Qariyb qirq yil sahroda ularning kirdikorlariga chidadi.
19.Kan’on mamlakatida yetti elatni halokatga yoʻliqtirib, ularning zaminini Isroil xalqiga nasib qildi.
20.Bu hol qariyb toʻrt yuz ellik yil davom etdi.     Shundan soʻng, Shomuil paygʻambar zamonigacha Xudo ularga qozilarni berdi.
21.Buning izidan xalq podshoh talab qildi va Xudo Benyamin nasl-nasabidan Kish oʻgʻli Shoul degan mardni ularga qirq yil podshoh qilib berdi.
22.Uni taxtdan tushirgandan keyin esa, ularga Dovudni podshoh qilib berdi. Xudo Dovud haqida shunday shahodat berdi: “Men koʻnglimdagiday bir odamni – Ishay oʻgʻli Dovudni topdim; butun istaklarimni u bajo keltiradi”.
23.Xudo bergan va’dasiga muvofiq, Dovud zurriyotidan Isroilga Najotkorni – Isoni yubordi.
24.Isoning kelishidan burun Yahyo paygʻambar butun Isroil xalqini tavba-tazarru qilishga va suvda imon keltirishga undab yurdi.
25.Yahyo oʻz faoliyatini yakunlayotganda: “Sizlar meni kim deb hisoblaysizlar? Men Masih emasman. Lekin mendan keyin Kelayotgan bor, ana men Uning choriq iplarini yechishga ham munosib emasman”, – degan edi.
26.Ey erlar, birodarlar, ey Ibrohim naslidan boʻlganlar va orangizdagi barcha Xudodan qoʻrqqanlar! Bu Najotkor haqidagi xabar endi sizlargacha yetib keldi.
27.Quddusda yashovchilar bilan ularning rahnamolari Isoni tan olmadilar. Uni oʻlimga mahkum qilib, har shanba kuni tilovat qilinadigan paygʻambar soʻzlarini oʻzlari bajo keltirdilar.
28.Unda oʻlimga loyiq hech bir ayb topolmagan holda, Pilatdan Uni oʻldirishni soʻradilar.
29.U haqida yozilgan butun oyatlarni shunday bajo keltirishgandan keyin, Uni yogʻochdan tushirib qabrga qoʻydilar.
30.Lekin Xudo Isoni tiriltirdi.
31.Iso Oʻzi bilan birga Jaliladan Quddusga borganlarga ancha kunlar davomida koʻrinish berib turdi. Endi ular xalq oldida Uning guvohlari boʻlib qolganlar.
32.Bizning sizlarga yetkazayotgan Xushxabar ham shu: Xudo otalarimizga bergan va’dasini
33.ularning bolalari boʻlmish bizlar uchun Isoni tiriltirish orqali amalga oshirdi. Zabur kitobining ikkinchi sanosida yozilganidek:     “Sen Mening Oʻgʻlimsan,     Seni bugun tavallud ettirdim”.
34.Isoni tiriltirish va aslo chirishiga yoʻl qoʻymaslik haqida esa Xudo  Zaburda yana shunday degan:     “Men Dovudga va’da qilgan duolarimni     Sizlarga muqarrar etib bergayman”.
35.Shuningdek, boshqa bir oyatda ham:     “Oʻz Azizingning chirishni koʻrishiga yoʻl qoʻymaysan”,– degan.
36.Dovud Xudoning amri bilan oʻz nasliga xizmat qilganidan keyin vafot etdi va ota-bobolari singari koʻmilib, uning tanasi chirib ketdi.
37.Biroq Xudo tiriltirgan Isoning tanasi chirishni koʻrmadi.
38.Endi ey birodarlar, mana shu sizlarga ma’lum boʻlsinki, ushbu Iso nomidan gunohlaringiz kechirilishi e’lon qilinmoqda.
39.Sizlar Musoning Qonuniga amal qilib, oqlanishingiz mumkin emas edi. Endi esa Iso Masihga ishongan kishining har qanday gunohidan Xudo oʻtadi.
40.Faqat ehtiyot boʻlinglar, yana paygʻambarlar kitobida aytilgan bu soʻzlar sizlarning boshingizga tushmasin:
41.“Ey xor qiluvchilar, qaranglar,     Hayratda qolib halok boʻlinglar!     Siz yashayotgan kunlarda Men bir ish qilamanki,     Uni sizlarga biron kishi aytib berganda edi,     Unga hech inonmas edingizlar””.
42.Bundan soʻng Pavlus bilan Barnabo yahudiylarning ibodatxonasidan chiqib ketishdi. Xaloyiq ulardan bu haqda kelgusi shanba kuni yana soʻzlashni iltimos qildi.
43.Jamoat tarqalgandan keyin, yahudiylardan va Xudodan qoʻrqib yahudiy diniga kirganlardan koʻpginasi Pavlus va Barnaboning orqasidan ergashdilar. Ular bu kishilar bilan suhbat qurib, Xudoning inoyatiga tayanib, imonda mahkam boʻlishga ishontirishardi.
44.Kelgusi shanbada shaharliklarning qariyb hammasi Xudoning kalomini eshitish uchun yigʻilishdi.
45.Lekin shuncha xaloyiqni koʻrgan yahudiylar hasadga toʻlib, Pavlusning aytayotgan soʻzlarini inkor qilgancha, haqoratga oʻta boshladilar.
46.Shunda Pavlus bilan Barnabo jasorat bilan javob berib dedilar: “Xudoning kalomini birinchi navbatda siz, yahudiylarga targʻib qilmoq kerak edi. Ammo sizlar Uni rad qilib, oʻzlaringizni abadiy hayotga noloyiq koʻrdingizlar. Shundan buyon biz boshqa xalq vakillariga murojaat qilamiz.
47.Chunki Xudovand  Tavrotda bizga vasiyat qilib degan:     “Seni turli xalqlarga nur berishga qoʻydim,     Zamin chetlariga qadar najot keltirgin deya””.
48.Gʻayriyahudiylar buni eshitgandan soʻng sevinib, Rabbimizning kalomini koʻkka koʻtarishdi, abadiy hayotga tayin boʻlganlarning hammasi esa imon keltirishdi.
49.Shu tariqa Rabbimizning kalomi butun mamlakat boʻylab yoyilib borar edi.
50.Biroq yahudiylar xudojoʻy va e’tiborli ayollar va shuningdek, shaharning nufuzli odamlarini Pavlus va Barnaboga qarshi qoʻzgʻatib, ularni oʻz yurtlaridan quvib chiqazdilar.
51.Shunda Pavlus va Barnabo oyoq changlarini ularga siltab qoqib, Ikoniya shahriga ketishdi.
52.Shogirdlar boʻlsa, sevinch va Muqaddas Ruhga toʻlib-toshib borardilar.

Acts XIV
1.Ikoniya shahrida Pavlus bilan Barnabo odatdagiday yahudiylarning ibodatxonasiga kirib, va’z aytdilar. Natijada yahudiy va yunonlardan juda koʻplari imon keltirdi.
2.Lekin inonmagan yahudiylar majusiylarning yuraklarini zaharlab, ularni imonlilarga qarshi qoʻzgʻatdilar.
3.Pavlus bilan Barnabo boʻlsa, ancha vaqt Rabbimiz Iso uchun jasorat bilan faoliyat koʻrsatardilar. Rabbimiz ham ularning qoʻllari orqali ajoyib va moʻjizakor ishlar yaratib, Oʻzining inoyatli kalomini tasdiqlar edi.
4.Shunday qilib, shahar aholisi ikkiga boʻlindi: ba’zilari yahudiylar va ba’zilari havoriylar tomoniga oʻtdilar.
5.Yahudiylar va majusiylar oʻz rahnamolari bilan kelishib, havoriylarga ozor berib, ularni toshboʻron qilmoqchi boʻlishdi.
6.Ular esa buni payqab qolib, Likaoniyaning Listra va Derviya shaharlari va atrofdagi viloyatga qochib ketishdi.
7.U yerda Injil Xushxabarini targʻib qilishda davom etishdi.
8.Listra shahrida bir choʻloq kishi yerda oʻtirar edi. U tugʻma mayib boʻlib, umrida aslo yurmagan edi.
9.U Pavlusning aytayotgan soʻzlarini tinglarkan, Pavlus unga koʻz tikib, darddan xalos boʻlish uchun imoni borligini payqadi.
10.Ovozini baland qilib:     – Rabbim Iso Masih nomidan senga aytaman: oyogʻingda tikka tur! – dedi. Oʻsha zahoti u kishi oʻrnidan irgʻib turdi-da, yura boshladi.
11.Xaloyiq Pavlus qilgan ishni koʻrib, Likaoniya tilida baralla:     – Tangrilar odam qiyofasida oldimizga tushibdi! – deb baqira ketishdi.
12.Barnaboni – Zevs, Pavlusni esa notiq boʻlgani uchun Hermes deyishdi.
13.Shaharning tashqarisidagi Zevs ma’badining kohini esa shahar darvozalariga hoʻkizlarni va gulchambarlarni olib kelib, xaloyiq bilan birga qurbonlik keltirmoqchi boʻldi.
14.Havoriylar Barnabo va Pavlus buni eshitgach, kiyimlarini yirtgancha, oʻzlarini xaloyiqning orasiga otib:
15.“Erlar! – deb baqirishdi. – Nima uchun bu ishlarni qilyapsizlar? Biz ham sizlarga oʻxshagan insonmiz! Sizlar bu soxta tangrilarga topinishdan qaytib, yer, osmon, dengiz va undagi hamma narsani yaratgan barhayot Xudoga iltijo qilinglar. Mana, biz sizlarga yetkazayotgan Xushxabarimiz shu.
16.Garchi Xudo oʻtgan barcha xalqlarga oʻz yoʻllari bilan yurishlariga erk bergan boʻlsa-da,
17.shu bilan birga Oʻzini doimo oshkora qilib kelgan. Osmondan yogʻingarchilik va serhosil mavsumlar berib, rizq-roʻzingizni ta’minlab, yuraklaringizni baxt-saodatga toʻldirib, sizlarga ezgulik qilib kelgan”.
18.Havoriylar bu soʻzlarni aytib boʻlib, olomonni zoʻrgʻa tinchitishdi va oʻzlariga qurbonlik qilmaslikka koʻndirishdi. [Hamma uy-uylariga ketgandan soʻng, ular yana shu yerda ta’lim berishni davom ettirishdi.]
19.Shu orada havoriylar jasorat bilan va’z aytib turganda, Antioxiya va Ikoniya shaharlaridan yahudiylar kelib, xalqni ulardan bosh tortishga undadilar. “Ular biron haqiqatni aytishgani yoʻq, hamma soʻzlari yolgʻon”, – deb xalqning avzoyini buzib, Pavlusni toshboʻron qildilar. Uni oʻlgan hisoblab, shahardan tashqariga sudrab chiqdilar.
20.Lekin shogirdlari uning atrofiga toʻplanganda, Pavlus oʻrnidan turib, shaharga qaytib kirdi. Ertasi kuni Barnabo bilan Derviya shahriga joʻnadi.
21.Xushxabarni Derviya shahrida targʻib qilib, koʻp shogird orttirishgandan soʻng, Listra, Ikoniya va Antioxiya shaharlariga qaytdilar.
22.Yoʻl-yoʻlakay Iso shogirdlarining jonlariga jon qoʻshib, imonda sobit boʻlishlari uchun dalda berardilar. “Xudoning Shohligiga koʻp qaygʻulardan oʻtib kirishimiz kerak”, – deb nasihat qilardilar.
23.Har bir imonlilar jamoati uchun oqsoqollar tayin etdilar. Roʻza tutib, imonlilarni duo qilib, Rabbimiz deb qattiq ishonishgan Iso Masihning qaramogʻiga ularni topshirdilar.
24.Pisidiya yurtidan oʻtib Pamfiliya viloyatiga keldilar.
25.Pergiya shahrida Xudoning soʻzini va’z qilgandan keyin, Attaliyaga tushib bordilar.
26.U joydan suzib, endi tamomlagan ishlari uchun Xudoning inoyatiga topshirilgan joy – Antioxiyaga qaytib keldilar.
27.U yerga yetgach, imonlilar jamoatini yigʻib, Xudoning ular bilan nimalar qilganini, majusiylarga imon eshigini qanday ochganini soʻzladilar.
28.Bu yerdagi Iso shogirdlari bilan birga ancha vaqt turdilar.

Acts XV
1.Yahudiya oʻlkasidan kelgan ba’zi odamlar Antioxiyada turgan imonli birodarlariga: “Agar Musoning odati boʻyicha sunnat qilmasangizlar, najot topolmaysizlar”, – deya ta’lim berardilar.
2.Pavlus va Barnabo ular bilan ancha tortishuv va bahsga kirishdilar. Oxirida Pavlus bilan Barnaboni, shuningdek, oralaridan boshqa ba’zi kishilarni tayin etib, bu masalani havoriylar va oqsoqollar qoshida yechish maqsadida ularni Quddusga yuborishga qaror qilishdi.
3.Ular jamoat tomonidan joʻnatilgandan soʻng, Finikiya va Samariya oʻlkalaridan oʻtayotib, oʻsha yerdagi birodarlariga majusiylarning Xudoga iltijo qilishganini aytib berib, hammaga katta sevinch bagʻishlardilar.
4.Quddusga yetganlarida, imonlilar jamoati, havoriylar va oqsoqollar tomonidan yaxshi qabul qilindilar. Oʻzlari bilan Xudoning qilgan butun ishlarini, majusiylarga imon eshigini qanday ochganini ularga bildirdilar.
5.Lekin farziylar mazhabidan Isoga ishongan ba’zi birlari qarshi turib: “Ularni sunnat qilish va Musoning Qonuniga rioya ettirish kerak”, – dedilar.
6.Havoriylar va oqsoqollar bu masalani muhokama qilish uchun yigʻildilar.
7.Ancha munozaradan keyin Butrus oʻrnidan turib, ularga xitob etdi:     “Erlar, birodarlar! Sizlarga ma’lumki, majusiylar Injil Xushxabarini mendan eshitib, imon keltirsinlar deb, Xudo ancha vaqt avval orangizdan meni tanlagan edi.
8.Qalblarni bilgan Xudo bizga bergan Muqaddas Ruhni ularga ham ehson etib, shu bilan ularni ma’qul topganini tasdiq etdi.
9.Ular bilan bizning oramizni hech qanday farq bilan ajratmasdan, imon keltirishlari orqali ularning ham dillarini tozaladi.
10.U holda, sizlar nima uchun Xudoni sinab, na otalarimiz, na bizlar koʻtarib borolmagan boʻyinturuqni Iso shogirdlarining boʻyniga yuklamoqchisizlar?
11.Oʻzimiz birgina Rabbimiz Isoning inoyati bilan najot topishga ishonganimiz kabi, ular ham xuddi shunga ishonishadi”.
12.Shunda butun jamoat jim boʻlib, Barnabo bilan Pavlusga quloq solib turdi. Ular esa Xudoning oʻzlari orqali majusiylar orasida bajargan barcha ajoyib va moʻjizakor ishlarini ayta boshladilar.
13.Ular soʻzlab boʻlgandan keyin, Yoqub gap boshladi:     “Erlar, birodarlar, menga quloq solinglar!
14.Simun, birinchi galda Xudo boshqa millatlardan Oʻz ismini tanigan bir xalqni olish uchun osmondan tushganini tushuntirdi.
15.Ana, paygʻambarlarning soʻzlari ham bunga muvofiq kelyapti, Tavrotda yozilishicha:
16.“Bundan keyin Men qaytib kelib,     Dovudning yiqilgan dargohini barpo qilurman.     Uning xarobalarini yangidan qurib,     Uni boshdan qayta tiklab qoʻyurman.
17.Toki qolgan odamlar,     Ismimni tanigan barcha xalqlar,     Men – Xudovandni izlab topsinlar.
18.Bularni qadimdan ma’lum etgan Xudovand buyurib bajarmoqda”.
19.Shuning uchun mening fikrimcha, boshqa millatlardan Xudoga imon keltirganlarni qiynab qoʻymasligimiz lozim.
20.Faqat ularga xat yozib, butlarga soʻyilgan harom qurbonlik goʻshti, zino, boʻgʻilgan hayvonning goʻshti va qon yeyishdan oʻzlarini saqlasinlar, [oʻzlari uchun istamagan narsani oʻzgaga qilmasinlar], deb buyruq beraylik.
21.Zotan, Musoning Qonuni qadimgi ajdodlar zamonidan beri har bir shaharda va’z qilinmoqda, har shanba kuni ibodatxonalarda qiroat qilinib kelmoqda”.
22.Buning izidan butun jamoat bilan havoriylar va oqsoqollar oʻz oralaridan odamlarni saylab, Pavlus va Barnabo bilan Antioxiyaga yuborishni lozim koʻrdilar. Birodarlar orasida obroʻ orttirgan Barsabo laqabli Yahudoni va Silani sayladilar.
23.Ular orqali shu maktubni yozib yubordilar: “Havoriylar, oqsoqollar va barcha birodarlardan, turli xalq vakillaridan iborat boʻlib, Antioxiya, Suriya, va Kilikiyada yashayotgan birodarlarimizga salom!
24.Eshitishimizcha, bizdan chiqqan ba’zi kishilar oʻzlarining gaplari bilan sizlarni dovdiratib, sunnat qilish kerak, Musoning Qonuniga rioya qilish kerak, deb koʻngillaringizni tashvishga solishibdi. Biz esa buni buyurmagan edik.
25.Shu sababdan oʻz oramizdan saylangan ba’zi bir odamlarni azizlarimiz Barnabo va Pavlus bilan birga sizlarning oldingizga yuborish uchun bir fikrga keldik.
26.Bu ikkalasi Rabbimiz Iso Masihning ismi uchun oʻz jonlarini ham ayamagan zotlardir.
27.Qarorimiz boʻyicha huzuringizga hozircha Yahudo bilan Silani yoʻllayapmiz; ular sizlarga bularni ogʻzaki ham tushuntiradilar.
28.Shunday qilib, Muqaddas Ruhga va bizga ma’qul koʻringan quyidagi zarur sanalganlardan boshqa sizlarga hech narsa yuklamaslikka qaror qildik, chunonchi:
29.butlarga soʻyilgan qurbonlik goʻshti, qon, boʻgʻilgan hayvonning goʻshti hamda zinodan oʻzingizni saqlanglar. [Oʻzingiz uchun istamagan narsani oʻzgaga qilmanglar.] Bu harom narsalardan oʻzlaringizni saqlab yursangiz, yaxshi ish qilgan boʻlasizlar. Salomat boʻlinglar!”
30.Shunday qilib, bu odamlar yoʻlga tushib, Antioxiya shahriga kelishdi. U yerdagi jamoatni toʻplab, xatni topshirishdi.
31.Ular esa nasihatni oʻqib sevindilar.
32.Oʻzlari ham paygʻambar boʻlgan Yahudo va Sila ma’noli, moʻl soʻz bilan birodarlariga dalda berib, jonlariga jon qoʻshdilar.
33.Bu yerda bir muddat turishganidan keyin, birodarlari ularni eson-omon kuzatib, yuborganlar qoshiga qaytarishdi.
34.[Lekin Sila Antioxiyada qolishni afzal koʻrdi va Yahudo yakka oʻzi Quddusga qaytdi.]
35.Pavlus va Barnabo boʻlsa, Antioxiyada qolishdi. Ular boshqa koʻp kishilar bilan hamjihat boʻlib, ta’lim berishni va Rabbimiz Isoning Xushxabarini targʻib qilishni davom ettirishdi.
36.Bir muncha vaqtdan keyin Pavlus Barnaboga: “Endi qaytib borib, Rabbimiz kalomini targʻib etgan har bir shahardagi birodarlarimizni yoʻqlaylik, ularning hol-ahvolini bilaylik”, – dedi.
37.Barnabo esa Mark degan Yuhannoni ham oʻzi bilan birga olmoqchi edi.
38.Lekin Pavlus, Pamfiliyada oʻzlarini tark etib, hamkorlikdan bosh tortgan odamni oʻzi bilan birga olishni oʻrinli deb hisoblamas edi.
39.Natijada oralarida shunday xafalik boʻlib oʻtdiki, ular bir-birlaridan ayrilib qoldilar. Barnabo Markni ergashtirib, Kipr oroliga suzib ketdi.
40.Pavlusning oʻzi esa Silani tanladi. Birodarlar uni Xudoning inoyatiga topshirgandan soʻng, u joʻnab ketdi.
41.U Suriya va Kilikiya oʻlkalaridan oʻtib borgan sari, Masih jamoatlarini imonda mustahkamlar edi.

Acts XVI
1.Pavlus Derviya va Listra shaharlariga yetib bordi. U yerda Timoʻtiy ismli Iso shogirdi bor edi. Uning onasi imon topgan yahudiy, otasi esa yunon edi.
2.Bu kishi Listra va Ikoniyada yashagan imonlilar orasida yaxshi nom chiqargan edi.
3.Timoʻtiyni oʻzi bilan birga olib ketishni istab, Pavlus oʻsha atrofdagi yahudiylar sababli uni sunnat qildi. Chunki uning otasi yunon ekanini hamma bilar edi.
4.Ular shaharma-shahar kezib borisharkan, Quddusdagi havoriylar va oqsoqollar tomonidan qaror qilingan qonun-qoidalarni imonlilarga topshirib, bularga rioya qilishlarini tayinlashardi.
5.Shu yoʻsinda jamoatlarning imoni quvvatlanib, soni kundan-kunga oshib borayotgan edi.
6.Pavlus bilan yoʻldoshlari Frigiya va Galatiya yurtlaridan oʻtishdi, chunki Muqaddas Ruh Asiyada Xudo soʻzini targʻib qilishlariga toʻsqinlik qildi.
7.Misiya chegaralariga yaqinlashganda, Bitiniyaga bormoqqa intildilar, lekin Isoning Ruhi yana ularga ijozat bermadi.
8.Shunday qilib, Misiya yurtidan oʻtib, Troas shahriga tushib keldilar.
9.Oʻsha kechasi makedoniyalik bir odam Pavlusning tushiga kirdi. U Pavlusning qarshisida turib: “Makedoniyaga kelib, bizga yordam bergin!” – deb yolvorar edi.
10.Pavlusning koʻrgan bu karomatli tushidan keyin bizlar darhol Makedoniyaga borish harakatini qildik. Chunki Rabbimiz bizni u aholiga Xushxabarni yetkazishga chaqiryapti, degan xulosaga kelgan edik.
11.Troas shahridan joʻnab, toʻgʻri Samofrakiya va ertasi kuni Neapol shahriga suzib bordik.
12.U yerdan chiqib, Makedoniyaning oʻsha qismidagi birinchi Rim koloniyasi boʻlmish Filippi shahriga keldik va oʻsha yerda bir necha kun turib qoldik.
13.Yahudiylarning dam olish kunida biz shahardan tashqariga chiqib, xuddi oʻylaganimizdek daryo boʻyida ibodat qilayotgan jamoatga duch keldik. Yigʻilgan ayollar bilan suhbatlasha boshladik.
14.Tinglovchilar orasida Lidiya ismli xudojoʻy bir ayol bor edi. U Tiyatira shaharlik alvon toʻn sotuvchi edi. Pavlusning aytayotganlarini fahmlashi uchun Rabbimiz uning qalbini ochdi.
15.Lidiya oʻzining uy ahli bilan birga suvda imon keltirgandan soʻng, bizni mehmon qilmoqchi boʻldi. “Agar sizlar meni Rabbimiz Isoga imon keltirgan deb hisoblasangizlar, uyimga kirib oʻtiringlar”, – deb bizni koʻndirdi.
16.Bir kuni ibodatgohga ketayotganimizda, ichida folchilik ruhi boʻlgan bir choʻri bizga duch keldi. U folchilik mahorati bilan xoʻjayinlariga koʻp daromad keltirardi.
17.Pavlusning va hammamizning orqamizdan yurib:     – Bu odamlar Xudoyi Taoloning qullaridir, bizga najot yoʻlini e’lon qilmoqdalar, – deb baqirardi.
18.Ancha kun buni takrorladi. Oxiri, Pavlusning joniga tegib, u choʻriga burildi-da, ichidagi ruhga:     – Iso Masih nomidan senga buyuraman: choʻridan chiqib ket! – dedi. Ruh esa oʻsha zahoti choʻrining tanidan chiqib ketdi.
19.Choʻrining xoʻjayinlari endi daromad umidi yoʻqolganini koʻrib, Pavlus bilan Silani tutganlaricha markaziy maydonga, shahar mahkamasiga sudrab bordilar.
20.Ularni Rim ma’murlarining qoshiga chiqarib:     – Bu odamlar yahudiy boʻla turib, shahrimizni toʻs-toʻpolon qilib yubormoqdalar!
21.Biz rimliklarga qabul etish va bajarish mumkin boʻlmagan odatlarni targʻib qilmoqdalar, – deyishdi.
22.Olomon Pavlus bilan Silaga yopirila boshlagach, ma’murlar ularning ust-boshini yirtib olib, kaltaklashga buyurdilar.
23.Ularni juda koʻp kaltaklashgandan keyin zindonga tashlab, qattiq qoʻriqlashni zindonbonga buyurdilar.
24.U ham olgan amriga koʻra, ularni zindonning ichki boʻlmasiga qamab, oyoqlarini kundalab qoʻydi.
25.Tun yarimlab qolganda, Pavlus va Sila ibodat qilib, Xudoni kuylashar edi; mahbuslar esa ularni tinglab turishardi.
26.Toʻsatdan shiddatli zilzila yuz berdi-da, qamoqxonaning poydevorini silkitib tashladi. Oʻsha zahoti barcha eshiklar ochilib, hammaning kishanlari boʻshab qoldi.
27.Zindonbon esa uygʻongan zahoti zindon eshiklarining ochilib qolganini koʻrdi. U qilichini qinidan sugʻurib, oʻzini oʻldirmoqchi boʻldi, chunki mahbuslar qochib ketishgan, deb oʻylardi.
28.Lekin Pavlus baland ovozda baqirib:     – Zinhor oʻz joningga qasd qilma, biz hammamiz shu yerdamiz! – dedi.
29.Zindonbon chiroq soʻrab, zindonga yugurib kirdi va titrab Pavlus bilan Silaning poyiga oʻzini tashladi.
30.Ularni tashqariga chiqarib:     – Janoblar, najot topish uchun nima qilishim kerak? – deb soʻradi.
31.Ular:     – Rabbimiz Iso Masihga ishongin, sen oʻzing va butun xonadoning najot topasizlar, – deyishdi.
32.Keyin unga va butun uy ahliga Xudoning kalomini soʻzlab berishdi.
33.Zindonbon kechaning oʻsha soatida Pavlus bilan Silani bir chetga olib, yaralarini yuvdi. Darhol oʻzi bilan butun xonadoni suvga choʻmib imon keltirdi.
34.Ularni oʻz uyiga keltirib, dasturxonga taklif qildi. Xudoga imon topdim deb, butun xonadoni bilan birga juda xurram boʻlayotgan edi.
35.Kunduz boʻlgach, rimlik ma’murlar:     – U odamlarni qoʻyib yuboringlar, – deb vazifadorlarini yoʻllashdi.
36.Zindonbon Pavlusga xabar yetkazib:     – Ma’murlar sizlarni ozodlikka chiqarish uchun odam yuborishibdi, endi chiqib eson-omon keta qolinglar, – dedi.
37.Pavlus ularga shunday javob berdi:     – Rim fuqarosi boʻlgan bizni sud qilmay xalqning koʻz oʻngida urib, zindonga tashladilar. Endi esa bizni yashirincha qoʻyib yubormoqchilarmi? Yoʻq, oʻzlari kelib bizni chiqazsinlar!
38.Vazifadorlar bu soʻzlarni ma’murlarga aytib berdilar. Pavlus bilan Silaning Rim fuqarosi boʻlganlarini ma’murlar eshitgach, yuraklari seskanib ketdi.
39.Kelib ulardan kechirim soʻradilar. Soʻng ularni kuzatib, shahardan ketishlarini iltimos qildilar.
40.Pavlus bilan Sila esa zindondan chiqiboq, Lidiyaning uyiga borishdi. Birodarlari bilan koʻrishib, ularga nasihat bergandan keyin, joʻnab ketishdi.

Acts XVII
1.Amfipol va Apolloniya shaharlaridan oʻtib, Salonika shahriga kelishdi. U yerda yahudiylarning ibodatxonasi bor edi.
2.Pavlus oʻzining odatiday yahudiylarning oldiga kirib, surunkasiga uch shanba kuni ular bilan muqaddas yozuvlar borasida munozara qildi.
3.“Sizlarga men e’lon qilayotgan bu Iso – Masihdir”, – deb aytar, Masihning azob bilan oʻlib tirilishi kerakligini ishontirarli isbotlar bilan bayon etar edi.
4.Yahudiylardan ba’zilari, shuningdek, Xudodan qoʻrqqan koʻpgina yunonlar bilan e’zozli ayollardan iborat katta bir toʻda qanoat hosil qilib, Pavlus bilan Silaga qoʻshildilar.
5.Lekin  inonmagan yahudiylar hasadga toʻlib, maydondan yaramas odamlarni toʻplab, xaloyiq orasiga gʻulu solishdi-da, butun shaharni toʻs-toʻpolonga aylantirib yuborishdi. Yasonning uyiga hujum qilib, Pavlus bilan Silani xalqning oldiga olib chiqishni talab qilishdi.
6.Ularni topolmay, Yason va ba’zi imonlilarni shahar ma’murlari huzuriga sudrab kelishdi-da, qichqirishib: “Dunyoni ostin-ustin qilayotgan bu odamlar mana bu yerga ham kelishibdi!
7.Mana, Yason ularni uyiga qabul qilibdi. Bularning hammasi: Iso degan boshqa bir podshoh bor, deb Qaysarning buyruqlariga qarshi harakat qilmoqdalar”, – deyishdi.
8.Bu soʻzlar olomonni va shahar ma’murlarini juda ham hayajonga soldi.
9.Nihoyat, Yason va boshqalardan kafolat olib, ularni qoʻyib yuborishdi.
10.Darhol, oʻsha kechasiyoq imonlilar Pavlus bilan Silani Veriya shahriga joʻnatishdi. Ular u yerga yetgach, yahudiylarning ibodatxonasiga borishdi.
11.Bu yerdagi yahudiylar Salonika aholisidan koʻra farosatliroq edilar. Xudo soʻzini juda ishtiyoq bilan qabul qilib, bu ta’limot haqiqatmikin, deb kundan-kunga muqaddas yozuvlarni sinchiklab oʻqir edilar.
12.Shunday qilib, ulardan koʻplari, shu jumladan muhtaram yunon ayolu erkaklarining koʻpchiligi ham imon keltirishdi.
13.Pavlus Veriya shahrida ham Xudoning kalomini va’z qilyapti, deb eshitgan Salonikadagi yahudiylar u yerga ham kelib, xaloyiqni gijgijlab, algʻov-dalgʻov qildilar.
14.Shunda imonlilar Pavlusni zudlik bilan dengizga kuzatib qoʻydilar. Sila va Timoʻtiy esa oʻsha yerda qoldilar.
15.Pavlusning kuzatuvchilari uni Afina shahrigacha uzatib qoʻydilar. Pavlusdan: “Sila bilan Timoʻtiy oldimga tezroq kelishsin”, degan topshiriqni olgandan soʻng, ular yoʻlga tushdi.
16.Pavlus Afinada Sila bilan Timoʻtiyni kutib turarkan, bu shaharning butlar bilan toʻlganini koʻrib, koʻngli juda gʻashlandi.
17.Shu tariqa, u goh yahudiy ibodatxonasida yahudiylar va Xudodan qoʻrqqan boshqa kishilar bilan soʻzlashar, goh bozor maydonida uchrashib turganlar bilan har kuni munozara qilar edi.
18.Ayniqsa, epikurchi va stoik faylasuflar u bilan bahslashardilar. Pavlus Iso va tirilish toʻgʻrisidagi Xushxabarni bayon etdi. Biri: “Bu mahmadona nima demoqchi ekan?” – desa, boshqalari: “U begona tangrilarning va’zxoni, shekilli”, – deb aytishardi.
19.Pavlusni Ares-tepaga olib borishdi va unga: “Sen targʻib qilayotgan bu yangi ta’limotning nimaligini bilishimiz mumkinmi?
20.Quloqlarimizga gʻalati soʻzlar eshitilyapti-da, biz ularning nimaligini bilmoqchimiz”, – deyishdi.
21.Barcha afinaliklar va bu shaharda yashovchi begonalar hamma vaqtlarini yangiliklarni soʻzlash yoki tinglash bilangina oʻtkazishardi.
22.Shunday qilib, Pavlus Ares-tepaning oʻrtasida turib, va’z aytdi:     “Ey afinaliklar! Men sizlarni har jihatdan juda dindor koʻryapman.
23.Chunonchi, kezib-kezib, aziz joylaringizni koʻzdan kechirib, “NOMA’LUM XUDOGA BAGʻISHLANGAN” deb yozilgan bir qurbongohga ham duch keldim. Xuddi shu sizlar bilmay sigʻinayotgan Xudoni men sizlarga ma’lum qilmoqchiman.
24.Borliqni yaratgan Parvardigori olam yeru osmon Egasi boʻlib, inson qoʻli bilan yaratilgan ma’badlarda yashamaydi.
25.U biron narsaga muhtoj emaski, Unga inson qoʻllari bilan xizmat qilib boʻlsa. U Oʻzi hammaga hayot, nafas va borliqni bergan.
26.Xudo barcha odamzodni bir odamdan yaratib, yer yuziga tarqalib yashashiga yoʻl qoʻygan. Insoniyatning belgili davrlarini, turli istiqomat joylarini Xudo tayin etgan.
27.U har birimizga juda yaqin boʻlib, paypaslab-paypaslab boʻlsa-da, Meni qidirib topinglar, deb buyurmoqda.
28.Zotan, biz U orqali yashaymiz, harakat qilamiz, bormiz. Oʻz shoirlaringizdan ba’zilari aytganidek: “Biz ham Uning urugʻidirmiz”.
29.Endi biz Xudoning urugʻidan boʻlganimiz sababli, goʻyo Xudoyi Taoloni inson aqli bilan ijod qilingan yoki inson hunari bilan ishlangan oltin, kumush yoki tosh buyumlar bilan tenglashtirmasligimiz kerak.
30.Xudo oʻtgan bu qorongʻi davrlarga koʻz yumgan boʻlsa-da, endi hamma yerda, hamma insonlarning tavba qilishlarini buyurmoqda.
31.Oʻzi qoʻygan Zot orqali U dunyoni adolat bilan hukm etadigan bir kun tayin etdi. Oʻsha Zotni oʻlganidan keyin tiriltirib, barcha insonlarga ishonch bagʻishladi”.
32.Oʻliklarning tirilishini eshitib, ba’zilar masxara qilib kuldilar. Boshqalar esa: “Bu haqda seni boʻlak payt eshitamiz”, – dedilar.
33.Shunday qilib, Pavlus ularning oʻrtasidan chiqib ketdi.
34.Ba’zi odamlar esa unga ergashib imon keltirdilar, shu jumladan Ares-tepa kengashining a’zosi – Dionisiy, Damar ismli bir ayol va boshqalar bor edi.

Acts XVIII
1.Bu hodisalardan keyin Pavlus Afinani tark etib, Korinf shahriga keldi.
2.Bu shaharda asli pontlik boʻlgan Akil ismli bir yahudiyni topdi. Qaysar Klavdiy butun yahudiylarga Rimdan chiqib ketishlari haqida farmon chiqargani tufayli, Akil bilan xotini Priskilla yaqinda Italiyadan kelishgan edi. Pavlus ularning oldiga bordi.
3.Hamkasb boʻlganlari uchun ularning yonida qolib ishladi. Ularning hunari esa chodir tikuvchilik edi.
4.Pavlus har shanba kuni yahudiylar ibodatxonasida bahslashib, yahudiy bilan yunonlarni ishontirishga harakat qilardi.
5.Sila bilan Timoʻtiy Makedoniyadan kelganlaridan keyin, Pavlus oʻzini butunlay va’zxonlikka bagʻishlab, Isoning Masihligini yahudiylarga ta’kidlab bayon etardi.
6.Lekin ular qarshi borib, uni haqorat qilgach, Pavlus kiyimidagi changni qoqib: “Sizlar toʻkkan qon oʻz boʻyningizga! Men tozaman. Bu kundan e’tiboran men majusiylarning oldiga boraman”, – dedi.
7.Pavlus u yerdan ketib, Xudoga sigʻinuvchi Yustus ismli bir odamning uyiga keldi. Uning uyi esa yahudiylar ibodatxonasiga devor-darmiyon edi.
8.Shunday qilib, ibodatxonaning jamoaboshisi boʻlgan Krisp butun xonadoni bilan Isoni Rabbim deb imon keltirdi. Buni eshitgan korinfliklardan koʻplari ham ishonib, suvda imon keltirdilar.
9.Bir kechasi Pavlusning tushida Iso koʻrinish berib: “Qoʻrqma, lekin tinmay gapiravergin, – dedi.
10.– Men sen bilan birgaman, hech kim senga qoʻl tegizib yomonlik qilmaydi; chunki bu shaharda koʻp odamlarim bor”.
11.Pavlus shundan soʻng bir yilu olti oy bu yerda yashab, Xudo kalomidan ta’lim berdi.
12.Gallion Axaya viloyati hokimi boʻlgan davrda, yahudiylarning hammasi bir boʻlib, Pavlusga qarshi bosh koʻtarishdi. Uni mahkamaga sudrab kelib:
13.“Bu odam Qonunimizga zid oʻlaroq Xudoga sigʻinishni xalqqa oʻrgatmoqda”, – deb aytishdi.
14.Pavlus ogʻzini ochay deganda, Gallion yahudiylarga xitob etib: “Hoy yahudiylar! Agar biron haqsizlik yoki ogʻir jinoyat masalasi boʻlsa edi, u vaqtda arzingizni eshitish uchun menda bir asos boʻlar edi.
15.Holbuki, bahs ta’limot, ismlar va Qonuningiz haqida borayotgan boʻlsa, unda oʻzlaringiz hal etinglar. Men bu ishlarning qozisi boʻlishni istamayman”,
16.– dedi-yu, ularni mahkamadan haydab yubordi.
17.Shunda butun yunonlar jamoaboshi Sostenni tutib, mahkama oldida urdilar. Gallion esa bunga parvo qilmadi.
18.Pavlus yana ancha kun Korinf shahrida turgandan keyin, birodarlari bilan xayrlashib, Akil va Priskilla bilan birga Suriyaga borayotgan kemaga tushdi. U nazr-ahd qilgani uchun, Kenxreya shahrida sochlarini qirqtirgan edi.
19.Efes shahriga yetib borganda, Pavlus Akil bilan Priskillani u yerda qoldirdi. Oʻzi esa yahudiylar ibodatxonasiga kirib, bahs ochdi.
20.Yahudiylar yanada koʻproq vaqt ularnikida qolishini Pavlusdan iltimos qilgan boʻlishsa-da, u koʻnmadi.
21.Ular bilan xayrlashib: “Yaqinlashib kelayotgan bayramni men albatta Quddusda qutlashim kerak. Ammo Xudo xohlasa, oldingizga yana qaytib kelaman”, – dedi-yu, Efesdan suzib ketdi. [Akil bilan Priskillani esa Efesda qoldirdi.]
22.Kema Kesariya portiga yetib kelib toʻxtadi. Pavlus Quddusga borib, imonlilar jamoati bilan koʻrishdi. Soʻngra Antioxiya shahriga tushdi.
23.U yerda bir muddat turib, tagʻin yoʻlga chiqdi. Tartib boʻyicha Galatiya va Frigiya yurtlarini kezib chiqib, barcha Iso shogirdlarining koʻnglini koʻtardi.
24.Shu orada asli iskandariyalik boʻlgan Apollos ismli bir kishi Efes shahriga keldi. U gapga chechan, Tavrotni yaxshi bilgan bir yahudiy edi.
25.Bu odam Rabbimiz Iso yoʻlida tarbiya olgan boʻlib, bu haqda toʻgʻri va otashin ruh bilan ta’lim berar edi. Lekin u faqatgina Yahyo paygʻambarning suvda tavba qildirish usulini bilar edi.
26.Yahudiylar ibodatxonasida jasorat bilan va’z aytadigan boʻldi. Apollosni tinglagan Akil bilan Priskilla uni kutib olib, Rabbimiz Iso yoʻlini aniq qilib tushuntirib berdilar.
27.Apollos Axaya yurtiga bormoq niyatini izhor etganda, birodarlari u yerdagi Iso shogirdlariga xat yozib, uni yaxshi qabul qilishlarini oʻtindilar. Apollos Axayaga borib, Xudoning inoyati bilan imon topganlarga samarali yordam berdi.
28.Tavrot asosida Isoning Masih ekanini isbot etib, hammaning koʻz oʻngida yahudiylarning iddaosi notoʻgʻriligini uzil-kesil fosh qilar edi.

Acts XIX
1.Apollos Korinf shahrida boʻlganda, Pavlus togʻli viloyatlarni kezib oʻtib, Efes shahriga keldi. U yerda bir necha Iso shogirdini topib, ulardan soʻradi:
2.– Sizlar imon keltirganingizda Muqaddas Ruhni qabul qildingizlarmi?     – Muqaddas Ruh borligini biz hech qachon eshitmaganmiz, – deb javob berdi ular.
3.– Bunday boʻlsa, sizlar qay asosda suvga choʻmib imon keltirgansizlar? – deb soʻradi Pavlus.     – Biz Yahyo paygʻambarning ta’limoti asosida suvga choʻmib imon keltirganmiz, – deb javob berdilar.
4.Pavlus dedi:     – Yahyo paygʻambar xalqni daryoga choʻmdirib, tavba qildirgan edi, xolos. U xalqqa: Mendan keyin keladigan Zotga, ya’ni Iso Masihga inoninglar, deb aytgan edi.
5.Ular buni eshitgach, Rabbimiz Iso nomidan ham suvga choʻmib imon keltirdilar.
6.Pavlus qoʻllarini ularning boshiga qoʻyishi bilan Muqaddas Ruh ularning ustiga tushib keldi. Ular yangi tillarda gapirib, karomat qila boshladilar.
7.Ular jami boʻlib, oʻn ikki kishiga yaqin edilar.
8.Pavlus uch oy davomida bemalol yahudiylar ibodatxonasida bahslashib, Xudoning Shohligi toʻgʻrisida ishontirarli dalillar keltirardi.
9.Nihoyat, ba’zilar boʻyin qotib, imonni rad qilib, xalq oldida Rabbimiz Iso yoʻlini yomonlaydigan boʻlishdi. Pavlus ulardan yuz oʻgirib, shogirdlarini ulardan ajratdi va har kuni Tiran degan bir kishining maktabida suhbatlashardi.
10.Shu tariqa ikki yil davomida xoh yahudiy, xoh yunoniy boʻlsin, Asiya viloyatida yashaganlarning hammasi Rabbimiz Isoning kalomini eshitdilar.
11.Xudo Pavlusning qoʻllari bilan koʻp qudratli ishlarni qilar edi.
12.Hatto uning badaniga tekkan roʻmollar va kamarlar ham bemorlarning ustiga qoʻyilganda, ular kasaldan xalos boʻlar, ichlaridagi yovuz ruhlar esa chiqib ketardi.
13.Yahudiylar orasida sayyoh yuruvchi ba’zi azayimxonlar ham bor edi. Bular yovuz ruhlarga chalingan odamlar tepasida Rabbimiz Isoning ismini zikr qilishga unnay ketar, “Pavlus e’lon etayotgan Iso nomi bilan sizlarga buyuramiz”, – deb aytishardi.
14.Bunday qilganlar orasida oliy ruhoniy Skeva ismli bir yahudiyning yetti oʻgʻli bor edi.
15.Yovuz ruh ularga javoban: “Isoni taniyman, Pavlusni bilaman, sizlar esa kim boʻlasizlar?” – dedi.
16.Shunday deyishi bilanoq yovuz ruhli odam ularning ustiga tashlanib, shunday zoʻr chiqdiki, azayimxonlar qip-yalangʻoch va yarador holda u uydan qochib qutulishdi.
17.Bu voqea Efesda yashagan yahudiy bilan yunonlarning hammasiga ma’lum boʻldi. Hammani dahshat qoplab, Rabbimiz Isoning ismi ulugʻlandi.
18.Imon keltirganlardan koʻplari esa kelib, qilmishlarini ochiq e’tirof etishardi.
19.Shuningdek, sehrgarlik qilganlardan koʻpchiligi oʻz kitoblarini toʻplab, hammaning koʻz oʻngida yondirdilar. Kitoblarning qimmatini hisoblaganda, ellik ming kumush tangaga teng keldi.
20.Ana shu yoʻsinda Rabbimiz kalomi qudrat bilan yoyilar, ta’siri tobora ortib borar edi.
21.Bu voqealar boʻlib oʻtgandan soʻng, Pavlus oʻz koʻnglida Makedoniya va Axayadan oʻtib, Quddusga borishga jazm etdi. “U yerda boʻlganimdan keyin Rimni ham koʻrishim kerak”, – deb niyat qildi.
22.Pavlus oʻziga xizmat qilib yurganlardan ikki kishini: Timoʻtiy va Yerastni Makedoniyaga yubordi, oʻzi vaqtincha Asiya viloyatida qoldi.
23.Oʻsha kezlarda Rabbimiz Iso yoʻliga qarshi deyarli kuchli gʻalayon yuz berdi.
24.Dimitriy ismli bir zargar kumushdan Artemis ma’badlarini yasab, san’atkorlarga koʻp foyda keltirardi.
25.Dimitriy san’atkoru hunarmandlarni yigʻib: “Birodarlar! – dedi, – Sizlarga ma’lumki, bizning farovonligimiz bu hunar orqalidir.
26.Efesdagina emas, balki qariyb butun Asiya viloyatida bu Pavlus: inson qoʻli bilan yasalayotgan bu buyumlar xudo emas, deganini oʻzlaringiz koʻrib, eshitib turibsizlar. Shu gap bilan u koʻp odamlarni avrab yoʻldan ozdirdi.
27.Shunday qilib, hunarimiz e’tiborsiz boʻlib qolish xavfigina emas, balki butun Asiya va butun dunyo sigʻinadigan buyuk ma’buda Artemisning ma’badi ham arzimaydigan narsaga aylanib, ma’buda ulugʻvorligidan mahrum boʻlib qolish xavfiga roʻbaroʻ keldik”.
28.Xaloyiq buni eshitgach, qattiq gʻazablanib: “Efesning Artemisi buyukdir!” – deb baqira ketdi.
29.Butun shahar sarosimaga toʻlib ketdi. Hamma birdan Pavlusning yoʻldoshlari – makedoniyalik Gay va Aristarxni ushlagancha, shitob bilan teatr tomon yopirilishdi.
30.Pavlus xalqning orasiga kirmoqchi boʻlganda, shogirdlar unga yoʻl qoʻyishmadi.
31.Asiya viloyati ma’murlaridan ba’zilari ham uning doʻstlari boʻlganlari sababli unga xabar yuborib, teatrda koʻrinmasin, deb iltimos qilishdi.
32.Bu orada odamlardan biri u desa, boshqasi bu deb qichqirishardi. Yigʻin tartibsiz edi, koʻplari esa nima uchun yigʻilganlarini bilishmas edi.
33.Yahudiylarning taklifiga koʻra, xaloyiq ichidan Iskandar degan bir kishini vakil qilib ilgari surdilar. Iskandar qoʻli imosi bilan xaloyiq oldida oʻzini himoya qilmoqchi boʻldi.
34.Lekin xaloyiq uning yahudiy ekanini bilgach, hamma bir ogʻizdan qariyb ikki soat: “Efesning Artemisi buyukdir!” – deb baqirib turishdi.
35.Oqibat shahar kotibi olomonni tinchitib: “Ey Efes xalqi! – dedi. – Efes shahri buyuk ma’buda Artemisning va osmondan tushgan toshning homiysi ekanini qaysi odam bilmaydi?
36.Modomiki, bu ishda da’vo yoʻqdir, unda sizlar xotirjam boʻlishingiz va oʻylamasdan harakat qilmasligingiz kerak.
37.Ana, ma’badni talamagan ham, ma’budangizni haqorat ham qilmagan kishilarni sizlar bu yerga boshlab kelibsiz.
38.Agar Dimitriy va u bilan birga boʻlgan san’atkorlar biron kishidan shikoyat qilmoqchi boʻlishsa, unda mahkamalar bor, qozilar bor, qoʻying, bir-biridan shikoyat qilaverishsin.
39.Bordiyu boshqa biron narsani talab qilmoqchi boʻlsangizlar, bu masala qonuniy majlisda hal qilinadi.
40.Bugun boʻlib oʻtgan ishlar tufayli gʻalayon qoʻzgʻashda ayblanish xavfida turibmiz-ku! Bunday toʻpolon uchun oʻzni oqlagudek hech qanday vajimiz ham yoʻq”.     Shu soʻzlarni aytib boʻlib, kotib yigʻinni tarqatib yubordi.

Acts XX
1.Toʻpolon tugagandan keyin Pavlus Iso shogirdlarini chaqirib, nasihat qildi va ular bilan xayrlashib, Makedoniyaga joʻnab ketdi.
2.U kezib oʻtgan yurtlardagi imonlilarga koʻp oʻgit-nasihat berib, Yunonistonga keldi.
3.Uch oy u yerda turdi. Suriyaga suzib ketay, degan paytda yahudiylar unga qarshi suiqasd uyushtirmoqchi boʻlishdi. Shuning uchun yana Makedoniya orqali qaytishga qaror qildi.
4.Veriyadan Pir oʻgʻli Sosipatr, Salonikadan Aristarx va Sekund, Derviyadan Gay va Timoʻtiy, asiyaliklardan esa Tixik va Trofim uni Asiyagacha kuzatib bordilar.
5.Ular avval joʻnab, bizlarni Troasda kutib turardilar.
6.Bizlar esa Xamirturushsiz Non bayramidan keyin Filippi shahridan suzib, besh kun deganda ularning oldiga – Troas shahriga yetib keldik. U yerda yetti kun turdik.
7.Yakshanba kuni non sindirish uchun bir yerda toʻplangan edik. Pavlus ertasi kuni joʻnamoqchi boʻlib, imonlilarga nasihat berib, soʻzni yarim kechagacha davom ettirdi.
8.Bizlar yigʻilgan boloxonada juda koʻp shamchiroq yongan edi.
9.Yevtix ismli bir yigit deraza raxida oʻtirardi. Pavlusning nutqi uzoq choʻzilib, yigitni qattiq uyqu bosdi. U uyqusida qimirlab, uchinchi qavatdan pastga tushib ketdi. Yerdan uning oʻligini koʻtarishdi.
10.Pavlus pastga tushib, yigitning ustiga oʻzini tashladi va uni quchoqlab: “Xavotir boʻlmanglar, uning joni oʻzidadir!” – dedi.
11.Soʻng yana yuqoriga chiqib, non sindirib ovqatlandi. Tong otguncha ancha suhbat qilib, yoʻlga chiqdi.
12.Shu orada oʻsmirni tirik olib kelishdi va behad xursand boʻlishdi.
13.Bizlar oldin kemaga tushib, Pavlusni u yerdan olib ketish uchun Assa shahriga suzib bordik; chunki oʻzi piyoda bormoqchi boʻlib, bizlarga shunday topshiriq bergan edi.
14.Bizlar Assada uchrashgach, uning bilan Mitilina shahriga bordik.
15.U yerdan suzib ketib, ertasi kun Xios oroli qarshisiga keldik. Uchinchi kun esa Samos oroliga oʻtib, Trogiliya shahrida toʻxtagandan keyin, yana bir kun oʻtib, Milit shahriga yetib bordik.
16.Pavlus Asiyada kechikib qolmaslik maqsadida Efes shahriga kirmay oʻtib ketishga qaror qilgan edi. Agar iloji boʻlsa, Hosil bayramini Quddusda qutlayin, deb shoshilayotgan edi.
17.Militdan Pavlus Efesga odam yuborib, mahalliy imonlilar jamoatining oqsoqollarini oʻz qoshiga chaqirtirdi.
18.Ular uning huzuriga kelganda, dedi:     “Men Asiya viloyatiga oyoq bosgan ilk kundan beri, yoningizda yashagan shuncha vaqt davomida qanday harakat qilganimni oʻzlaringiz bilasizlar.
19.Yahudiylarning yovuz niyatlari tufayli boshimdan oʻtgan ogʻir sinovlar ichida kamtarlik va koʻzimning yoshi bilan Rabbimga xizmat qilib yurdim.
20.Foydali boʻlgan hech bir narsadan sizlarni mahrum qilmayin, deb koʻchama-koʻcha, uyma-uy yurib ta’lim berish fursatini bekor oʻtkazmadim.
21.Tavba qilib, Xudoga iltijo etinglar va Rabbimiz Iso Masihga imon keltiringlar, deb yahudiylar bilan yunonlarga jiddiy nasihat qilib turdim.
22.Mana endi Muqaddas Ruhning bandi boʻlib, Quddusga boryapman. U yerda men bilan nima yuz berishini bilmayman.
23.Faqat shuni bilamanki, shaharma-shahar yurgan sari zanjiru kishanlar, qaygʻu-alamlar meni kutadi. Buni Muqaddas Ruh menga ayon qilmoqda.
24.Lekin bunga qaramay, oʻz jonimni ham ayamayman – qani endi faoliyatimni tamomlab, Xudoning inoyatidan dalolat beruvchi Xushxabarga guvohlik bermoq uchun Rabbim Isodan olgan topshiriqni quvonch ila bajo keltira olsam.
25.Endi yana shuni bilamanki, garchi orangizda Xudo Shohligini e’lon qilib yurgan boʻlsam-da, hech biringiz mening yuzimni ortiq koʻra olmaysizlar.
26.Shuning uchun bu kunning oʻzida sizga ta’kidlab aytamanki, men birovning halokatiga javobgar emasman.
27.Chunki Xudoning murod-maqsadini sizlarga tamoman bayon etish uchun biron fursatni boy bermadim.
28.Oʻzingizni va Muqaddas Ruh sizlarni nazoratchi qilib tayinlagan barcha jamoatni koʻz-quloq boʻlib ehtiyotlanglar. Sizlar choʻponlik qilayotgan ushbu suruvni Rabbimiz Iso Oʻz qoni evaziga sotib olgan.
29.Men ketganimdan keyin, suruvni ayamaydigan yirtqich boʻrilar orangizga suqilib kirishlarini bilaman.
30.Hatto oʻz oralaringizdan chiqqan odamlar ham teskari soʻzlari bilan Iso shogirdlarini yoʻldan ozdirib, orqalaridan ergashtiradilar.
31.Shuning uchun hushyor boʻlib turinglar. Men sizga qay tariqa uch yil kechayu kunduz, koʻzlarimning yoshi bilan har biringizga hormay-tolmay pandu nasihat berib yurganimni xotirlanglar.
32.Endi birodarlarim, sizlarni Xudoning panohiga va Uning inoyatli kalomiga topshiraman. Bu kalom sizlarni mustahkamlashga va Xudoning butun azizlari bilan sizlarga ham nasib etgan meros ulushiga sazovor qilishga qodirdir.
33.Men hech kimning simu zariga yoxud kiyimiga koʻz tikkanim yoʻq.
34.Oʻzimning, shuningdek, yoʻldoshlarimning ehtiyojlarini qondirishda shu qoʻllarim xizmat etganini oʻzlaringiz yaxshi bilasizlar.
35.Shunday mehnat qilib, ojizlarga yordam berishda men sizlarga namuna boʻlib qoldim. Shu bilan birga, “Olishdan koʻra berishning baxtiyorligi katta”, – degan Rabbimiz Isoning soʻzlarini ham eslab turinglar”.
36.Bu soʻzlarni aytib boʻlib, Pavlus tiz choʻkdi-da, hamma bilan birga ibodat qildi.
37.Soʻng hammalari zor yigʻlab, Pavlusning boʻyniga tashlanib, uni oʻpishardi.
38.Pavlusning: “Ortiq yuzimni koʻrolmaysizlar”, – degan soʻzi esa ularni ayniqsa gʻamgin qilgan edi. Nihoyat, uni kemagacha kuzatib borishdi.

Acts XXI
1.Ulardan ayrilib, kemada suzib toʻgʻri Kos oroliga keldik. Ertasi kuni Rodos oroliga tushib, u yerdan esa Patara shahriga suzib bordik.
2.U joydan Finikiyaga ketadigan bir kemani topib, suzib ketdik.
3.Kipr koʻringanda, orolning janubiy yonidan oʻtib, Suriyaga qarab yoʻl oldik. Tir shahrida kemadan yuk tushiradigan boʻlishgani uchun, u yerda quruqlikka chiqdik.
4.Iso shogirdlarini axtarib topib, ularning yonida yetti kun qoldik. Ular Muqaddas Ruh ilhomi bilan Pavlusga: Quddusga borma, deyishardi.
5.Bir necha kun oʻtgandan keyin yoʻlga chiqdik. Barcha imonlilar xotin va bola-chaqalari bilan birga bizni shaharning tashqarisigacha kuzatib borishdi. Sohilda tiz choʻkib, ibodat qildik.
6.Biz bir-birimiz bilan xayrlashib boʻlib, kemaga tushdik, ular esa uylariga qaytib ketishdi.
7.Tir shahridan suzib ketdik va Ptolemay shahriga yetib borib, dengizdagi sayohatimizni tugatdik. U yerdagi imonli birodarlarimizni qutlab, ular bilan bir kun birga boʻldik.
8.Ertasi kuni Pavlusga ergashayotgan bizlar yoʻlga tushib, Kesariyaga keldik. Yetti vazifadorning biri boʻlgan Injil voizi Filipning uyiga kirib, unikida qoldik.
9.Uning bashorat qiladigan toʻrt nafar bokira qizi bor edi.
10.U yerda bir qancha kun turganimizdan keyin, Yahudiyadan Agav ismli bir paygʻambar tushib keldi.
11.U oldimizga kirishi bilanoq Pavlusning kamarini oldi-da, oʻzining qoʻl-oyoqlarini bogʻlab dedi: “Muqaddas Ruh bunday demoqda: Quddusdagi yahudiylar bu kamarning egasini shunaqasiga bogʻlab, majusiylarning qoʻliga topshiradilar”.
12.Bu gaplarni eshitgach, biz va u yerdagilar ham Quddusga bormasligi uchun Pavlusga yolvordik.
13.Lekin Pavlus javob berib: “Nima qilyapsizlar? Nega yigʻlab, dilimga ozor beryapsizlar? Men Quddusga borib asir boʻlishgina emas, Rabbim Iso uchun hatto oʻlishga ham tayyorman”.
14.Pavlusni koʻndira olmaganimizni koʻrib: “Rabbimiz aytganday boʻlsin!” – deb jim qoldik.
15.Ana shu kunlardan keyin anjomlarimizni yigʻishtirib, Quddusga bordik.
16.Kesariyadan ba’zi bir Iso shogirdlari bizga yoʻldosh boʻlishdi. Ular bizlarni yashab turish uchun Isoning eski shogirdlaridan boʻlgan kiprlik Minasonning uyiga boshlab kelishdi.
17.Quddusga kelganimizda, imonli birodarlarimiz bizni ochiq chehra bilan qabul qilishdi.
18.Ertasi kuni Pavlus bilan birga Yoqubni koʻrgani bordik. Butun oqsoqollar jamoati ham hozir boʻldi.
19.Ulardan hol-ahvol soʻragandan keyin, Pavlus oʻz xizmati tufayli Xudoning majusiylar orasida qilgan ishlarini birma-bir tushuntira boshladi.
20.Bularni eshitishgach, Xudoga hamdu sano aytib, Pavlusga: “Ey birodarimiz, – deyishdi. – Yahudiylar orasida imon keltirgan necha ming odam borligini koʻryapsan. Ularning hammasi  Musoning Qonuni uchun fidoyidirlar.
21.Faqat ular eshitgan gap-soʻzlariga koʻra, sen majusiylar orasida yashayotgan yahudiylarga: oʻgʻillaringizni sunnat qilmang, urf-odatga amal qilmanglar, Musoning Qonunidan chiqinglar, deb ta’lim berib yurayotgan emishsan.
22.Shunday qilib, nima qildik? Sening kelganingni eshitib, xaloyiq albatta toʻpolon qiladi.
23.Shuning uchun, senga nima desak, bunday qil: bizda nazr atagan toʻrt kishi bor.
24.Ularni yoningga olib, birga tahorat qil, sochlarini oldirishlari uchun qurbonlik xarajatini oʻz zimmangga ol. Unda sening toʻgʻringda eshitganlari nohaq ekanini, aksincha, Musoning Qonuniga rioya qilib yurganingni hamma bilib oladi.
25.Majusiylardan imon keltirganlarga kelsak, biz kerak boʻlmagan qonun-qoidalarga rioya qilmaslik haqida ularga xat yozib yoʻllaganmiz. Qabul qilgan qarorimiz boʻyicha, ularga faqatgina butlarga soʻyilgan qurbonlik goʻshti, qon, boʻgʻilgan hayvonning goʻshti va zinodan oʻzlarini saqlashni tayinlaganmiz”.
26.Ertasi kuni Pavlus oʻsha odamlarni yoniga olib, ular bilan birga tahorat qildi. Soʻng ma’badga kirib, poklanish kunlari qachon tugashini, har biri uchun qachon qurbonlik keltirilishini ma’lum qildi.
27.Yetti kunlik muddat tugayotganda, asiyalik yahudiylar Pavlusni ma’badda koʻrib qolishdi. Ular butun xalqni algʻov-dalgʻov qilib, Pavlusni ushlab olishdi-da:
28.“Ey Isroil erlari, yordam beringlar! – deb baqira ketishdi. – Mana hamma yoqda, hamma insonlar orasida xalqimizga, Tavrot va muqaddas joyga qarshi ta’lim berib yurgan odam shuning oʻzi! Buning ustiga yunonlarni ham ma’badga olib kirib, muqaddas joyni harom qildi-ku!”
29.Buni aytishlariga sabab, bundan ilgari efeslik Trofimni shaharda Pavlus bilan birga koʻrishgan boʻlib, uni ma’badga olib kirgan, deb oʻylashardi.
30.Butun shahar harakatga kelib, xalq joʻshib ketdi. Pavlusni tutib, ma’baddan tashqariga sudrab borishdi. Oʻsha zahotiyoq eshiklar bekitildi.
31.Ular Pavlusni oʻldirishmoqchi edi. Shu payt butun Quddus qoʻzgʻolon koʻtaribdi, degan xabar  Rim qoʻshini mingboshisining qulogʻiga yetib bordi.
32.U darhol askarlarni va yuzboshilarni olib, ularning ustiga hujum boshladi. Olomon mingboshi bilan askarlarni koʻrgach, Pavlusni urishdan toʻxtadi.
33.Mingboshi darrov yaqinlashdi-da, Pavlusni tutib, ikkita zanjir bilan kishanlab qoʻyishni buyurdi.     – Bu kim va nima qilibdi? – deb soʻradi.
34.Olomon orasida biri bu deb qichqirsa, boshqasi u deb baqirardi. Olagʻovur boʻlganidan mingboshi haqiqatni bilolmay, Pavlusni qal’aga olib borishni buyurdi.
35.Pavlus zinapoyaga yetganda, olomonning zoʻr siquvi tufayli askarlar uni koʻtarib borishdi.
36.Chunki xaloyiqning koʻpchiligi uning orqasidan ergashib borib: “Unga oʻlim!” – deb baqirardi.
37.Qal’aga kirayotganda, Pavlus mingboshiga:     – Senga bir narsa aytishim mumkinmi? – dedi. Mingboshi:     – Sen yunon tilini bilasanmi?
38.Bir necha kun ilgari gʻalayon koʻtarib, toʻrt ming xunrezni sahroga olib chiqqan misrlik sen emasmi? – dedi.
39.Pavlus bunga javoban:     – Men Kilikiyaning unchalik ahamiyatsiz boʻlmagan Tars shahrida tugʻilgan bir yahudiyman. Sendan iltimos qilaman, xalqqa gapirish uchun menga ijozat bergin, – dedi.
40.Mingboshi ijozat bergandan keyin, Pavlus zinapoyada turib, qoʻli bilan xalqqa ishora qildi. Chuqur sukunat choʻkkanda, yahudiy tilida soʻzlay boshladi.

Acts XXII
1.“Ey erlar, ey birodarlar va otalar! Endi huzuringizda meni oqlovchi soʻzlarimni tinglanglar!” – dedi.
2.Pavlusning ularga yahudiy tilida gapirayotganini eshitgach, ular yanada jim boʻldilar. Pavlus soʻzida davom etdi:
3.“Men yahudiyman. Kilikiyaning Tars shahrida tugʻilgan boʻlsam-da, ushbu shaharda Gamalielning qaramogʻida tarbiyalanganman. Bugun bu yerda yigʻilgan hammalaringiz kabi men ham ota-bobolar Qonuni yoʻrigʻida jiddiy tarbiyalanib, Xudo uchun fidoyi boʻlib kelganman.
4.Hatto bu Iso yoʻlining izbosarlarini – erkakmi, ayolmi demasdan hammasini bogʻlab zindonlarga topshirar, oʻlasi qilib quvardim.
5.Ana, oliy ruhoniy bilan oqsoqollarning hammasi mening guvohlarimdir. Men ulardan Damashqdagi yahudiy birodarlarga yozilgan maktublar olib, u yerda yashagan Iso imonlilarini jazolash uchun Quddusga kishanlab keltirmoq niyatida yoʻlga tushgan edim.
6.Tush arafasida men yoʻl bosib, Damashqqa yaqinlashayotganimda, toʻsatdan osmondan tushgan kuchli bir nur atrofimni porlatib yubordi.
7.Men yerga yiqildim-u, bir ovozning menga:     – Shoul, Shoul, nega Meni quvgʻin qilyapsan? – deganini eshitdim.
8.Men:     – Yo Rabbiy, Sen kim boʻlasan? – deb soʻrasam, U:     – Men sen quvgʻin qilayotgan nosiralik Isoman, – deb javob berdi.
9.Yoʻldoshlarim nurni koʻrib qoʻrqishgan boʻlsa-da, lekin menga Gapirganning ovozini eshitmadilar.
10.Shunda men:     – Yo Rabbiy, nima qilishim kerak? – dedim. Iso menga:     – Oʻrningdan turib Damashqqa bor, qilishing lozim boʻlgan hamma narsa oʻsha yerda senga aytiladi, – dedi.
11.U nurning yaltirashidan koʻr boʻlganim uchun, hamrohlarim qoʻlimdan tutgancha, Damashqqa yetaklab borishdi.
12.Damashqda yashagan butun yahudiylar orasida yaxshi nom chiqargan, Xudoning Qonuniga amal qilib yurgan Hananiya ismli dindor bir odam bor edi.
13.U yonimga kelib turdi-da, menga:     – Birodarim Shoul, koʻzlaring ochilsin! – dedi. Men esa oʻsha zahoti uni koʻrdim.
14.Hananiya menga:     – Otalarimizning Xudosi Uning irodasini bilishing va Solih Kishini koʻrib, Oʻzining ovozini eshitishing uchun seni tanladi.
15.Chunki koʻrgan va eshitganlaring uchun barcha insonlar oldida Uning guvohi boʻlasan.
16.Endi nimani kutib oʻtiribsan? Oʻrningdan tur, suvda imon keltir va Isoning ismini chaqirib, gunohlaringdan forigʻ boʻl! – dedi.
17.Men Quddusga qaytib kelgandan soʻng, ma’badda ibodat qilayotganimda oʻzimni yoʻqotib,
18.Rabbim Isoni koʻrdim. U menga:     – Qani, tezroq Quddusdan chiqib ket, chunki bu yerda Men uchun bergan guvohligingni qabul etmaydilar! – dedi.
19.Men:     – Yo Rabbiy! – dedim. – Senga inonganlarni zindonga tashlab ibodatxonalarda urgan odam men ekanimni ular bilishadi-ku.
20.Sening shahiding Stefanning qonini toʻkkanlarida men ham u yerda hozir edim. Hatto uning oʻldirilishiga rozi boʻlib, qotillarining kiyimlarini saqlab turardim, – dedim.
21.Rabbim Iso esa:     – Sen keta qol! Chunki Men seni olisdagi elu xalqlarning oldiga yuboraman, – dedi”.
22.Bu vaqtgacha Pavlusni tinglab turganlar boyagi soʻzini eshitishlari bilanoq shovqin koʻtarishdi. “Bunday odamni yer yuzidan yoʻq qil! U yashashga munosib emas!” – deb baqira ketishdi.
23.Ular shunday qichqirishib, ustlaridan kiyimlarini qoqib, havoga tuproq sochib turisharkan,
24.mingboshi Pavlusga qarshi bunday baqirayotganlarining sababini bilmoqchi boʻlib, uni qal’aga olib borib qamchilashni buyurdi.
25.Uni tasma bilan bogʻlashayotgan vaqtda, Pavlus yonida turgan yuzboshiga:     – Rim fuqarosini hukm qilmay qamchilash, sizningcha, qonunga mos keladimi? – deb soʻradi.
26.Yuzboshi buni eshitgach, borib mingboshiga xabar berdi:     – Qarang, siz nima qilmoqchisiz oʻzi? Bu odam Rim fuqarosi ekan-ku, – dedi.
27.Shunda mingboshi Pavlusning yoniga kelib:     – Menga aytgin-chi, sen Rim fuqarosimisan? – deb soʻradi.     – Ha, – dedi Pavlus.
28.Mingboshi:     – Men bu fuqarolikka koʻp pul bilan ega boʻlganman, – dedi. Pavlus:     – Men hatto bu fuqarolikda tugʻilganman, – deb javob berdi.
29.Shunda Pavlusni soʻroq qilmoqchi boʻlganlar darhol undan qoʻl tortishdi. Mingboshi ham uning Rim fuqarosi ekanini bilgach, uni bogʻlab qoʻygani uchun qoʻrqib ketdi.
30.Ertasi kuni mingboshi yahudiylar Pavlusni nimada ayblashlarini aniq bilish maqsadida, uni kishanlardan boʻshatdi. Yahudiy oliy ruhoniylari va barcha Oliy Kengash a’zolariga yigʻilishlarini buyurdi. Pavlusni keltirib, ularning qarshisiga qoʻydi.

Acts XXIII
1.Pavlus Oliy Kengash a’zolariga tikilib qarab:     – Ey birodarlar! Men bu kunga qadar Xudo oldida pok vijdon bilan yashab kelaman, – dedi.
2.Buni aytishi bilanoq, oliy ruhoniy Hananiya Pavlusning yonida turganlarga uning ogʻziga urishlarini buyurdi.
3.Pavlus unga:     – Ey oqlangan devor, Xudo seni uradi! Sen qonun asosida hukm chiqarish uchun oʻtiribsan, ammo qonunga zid oʻlaroq meni urishga amr beryapsan! – dedi.
4.Oldinda turganlar:     – Xudoning oliy ruhoniysini haqorat qilyapsanmi? – dedilar.
5.Pavlus dedi:     – Birodarlar! Uning oliy ruhoniy ekanini bilmas edim; chunki Tavrotda: “Xalqing orasida boshliq boʻlganni yomonlama”, – deb yozilgan.
6.Ularning bir qismi sadduqiy va boshqa qismi farziy mazhablaridan boʻlganini Pavlus bilgach, Kengashga baland ovoz bilan xitob qilib:     – Birodarlar! Men farziyman, ham farziyning oʻgʻliman. Men oʻliklarning tirilishiga qattiq e’tiqod qilganim uchun meni tergayaptilar, – dedi.
7.U buni aytgan mahalda farziylar bilan sadduqiylar orasida janjal chiqib, majlis ikkiga boʻlinib ketdi.
8.Chunki sadduqiylar qiyomatni ham, farishtani ham, ruhni ham yoʻq, deydilar. Farziylar esa bularning hammasini tan oladilar.
9.Shunday qilib, katta shovqin boʻldi. Farziylar mazhabining ulamolaridan ba’zilari soʻzga chiqib, qat’iy e’tiroz bildirishdi:     – Bizlar bu odamda hech bir yomonlik topmayapmiz. Agar biron ruh yoki farishta unga aytgan boʻlsa nima boʻpti, biz Xudoga qarshilik koʻrsatmaylik! – deyishdi.
10.Janjal tobora zoʻrayib borgach, Pavlusni tilka-pora qilmasinlar, deb qoʻrqqan mingboshi pastga tushib, oralaridan uni chiqazib qal’aga olib kirishni askarlarga buyurdi.
11.Keyingi kechada Rabbimiz  Iso Pavlusga zohir boʻlib: “Dadil boʻl! Quddusda Menga qanday guvohlik bergan boʻlsang, Rimda ham shunday guvohlik berishing kerak”, – dedi.
12.Kun yorishgach, ba’zi yahudiylar qasdlanib, Pavlusni oʻldirmaguncha yeb-ichmaslikka qasam ichdilar.
13.Bunday ahdlashganlarning soni qirq kishidan ziyod edi.
14.Ular oliy ruhoniylar bilan oqsoqollarning huzuriga kelib: “Pavlusni oʻldirmagunimizcha hech narsa yemaslikka ogʻir qasam ichdik, – dedilar.
15.– Endi sizlar Oliy Kengash a’zolari bilan birga mingboshining huzuriga boringlar va goʻyo Pavlus masalasini yana aniqroq tekshirmoqchimiz, deb uni ertaga oldingizga chiqarishini iltimos qilinglar. Bizlar esa u yetib kelmasidan avvalroq uni oʻldirishga hozirlik koʻrib turamiz”.
16.Pavlus singlisining oʻgʻli, ya’ni jiyani ana shu qasd haqida eshitib qolib, qal’aga kirdi-da, unga buni ma’lum qildi.
17.Pavlus yuzboshilardan birini chaqirib:     – Bu yigitni mingboshining huzuriga olib borgin, unga aytadigan bir gapi bor, – dedi.
18.U yigitni oldi va mingboshining qoshiga keltirib:     – Mahbus Pavlus meni yoniga chaqirib, bu yigitni sizning oldingizga boshlab kelishimni iltimos qildi, sizga aytadigan bir gapi bor ekan, – dedi.
19.Mingboshi yigitning qoʻlidan ushlab, uni bir chetga tortdi-da:     – Menga aytadigan nima gaping bor? – deb soʻradi.
20.Yigit javob berdi:     – Yahudiylar goʻyo Pavlusning ishini yana aniqroq tekshirish uchun uni ertaga Kengash oldiga chiqarishni sizdan iltimos qilishga kelishibdilar.
21.Lekin siz ularga quloq solmang. Chunki ularning qirqdan ortigʻi Pavlusni poylab turishibdi; uni oʻldirmaguncha yeb-ichmaslik haqida qasam ichishibdi. Mana hozir sizning farmoyishingizni kutib, tayyor boʻlib turishibdi, – dedi.
22.Mingboshi:     – Menga bu gaplarni bildirganingni hech kimga aytma! – deb yigitni qoʻyib yubordi.
23.Mingboshi yuzboshilardan ikkitasini chaqirib:     – Kun botgandan uch soat keyin Kesariya shahriga borish uchun ikki yuz piyoda askar, yetmish otliq va ikki yuz oʻqchi askar hozirlanglar.
24.Pavlusni mindirib, viloyat hokimi Feliksning qoshiga sogʻ-salomat yetkazib borish uchun ot-ulov ham beringlar, – deb buyurdi.
25.Mingboshi quyidagi mazmunda bir maktub ham yozdi:
26.“Klavdiy Lisiydan muhtaram hokim Feliksga – salom!
27.Ushbu odamni yahudiylar tutib oʻldirmoqchi edilar. Uning Rim fuqarosi ekanini bilib, men askarlar bilan birga yetib kelib, uning boshini qutqardim.
28.Keyin nimada aybdor etayotganlarini bilmoqchi boʻlib, uni yahudiylarning kengashiga olib bordim.
29.Natijada oʻzlarining shariatiga doir masalalar boʻyicha uni gunohkor qilayotganlarini bildim-u, lekin unda oʻlimga yoki kishanga loyiq hech qanday ayb topmadim.
30.Yahudiylarning bu odamga qarshi uyushtirayotgan suiqasdidan xabardor boʻlgach, men darhol uni sizning huzuringizga yubordim. Uning ayblovchilariga ham unga qarshi boʻlgan da’volarini sizning qoshingizda gapirishlarini buyurdim.     Salomat boʻling”.
31.Shunday qilib, askarlar olgan farmoniga koʻra Pavlusni kechasi Antipatrisga boshlab borishdi.
32.Ertasiga u bilan birga borish uchun otliqlarni qoldirib, oʻzlari esa qal’aga qaytib ketishdi.
33.Otliqlar Kesariyaga yetgach, maktubni viloyat hokimiga berishdi va Pavlusni ham unga topshirishdi.
34.Hokim maktubni oʻqigach, Pavlusdan qaysi viloyatdan ekanini soʻradi. Kilikiyadan boʻlganini bilgach, unga:
35.“Ayblovchilaring kelganidan keyin sening ishingni soʻroqlayman”, – dedi-yu, Hirod saroyida qamoqda saqlansin deb amr berdi.

Acts XXIV
1.Oradan besh kun oʻtgandan keyin, oliy ruhoniy Hananiya va ba’zi oqsoqollar Tertull ismli bir huquqshunos bilan Kesariya shahriga kelishib, Pavlusni qoralaydigan arzlarini hokimga bayon etishdi.
2.Pavlus chaqirilgach, Tertull ayblashni boshladi:
3.“Ey muhtaram Feliks, xalqimizning obodonchiligiga gʻamxoʻrlik qilar ekansiz, oʻz soyangizda osoyishtalikka erishganimizni har doim va har yerda behad minnatdorchilik ila tan olamiz.
4.Sizni koʻp ovora qilmaslik uchun, oʻzingizga xos boʻlgan mehribonlik ila bizning muxtasar soʻzimizni eshitishingizni iltimos qilaman.
5.Biz bu odamni jamiyatning marazi deb bilamiz. Mana u nasroniylar bid’atining namoyandasi boʻlib, dunyoning barcha yahudiylarini oyoqlantirmoqda.
6.U ma’badimizni ham harom etishga qoʻl koʻtargan vaqtdayoq, biz uni tutib, oʻz qonunimizga koʻra sud qilmoqchi boʻldik.
7.Lekin mingboshi Lisiy kelib, uni zoʻrlik bilan qoʻlimizdan tortib olib, sizning qoshingizga yubordi.
8.Uni ayblovchi bizning ham sizning huzuringizga kelishimizni buyurdi. Bu kishini soʻroq qilsangiz, biz uni nimalarda ayblashimizni uning oʻzidan bilib olishingiz mumkin”.
9.Hozir boʻlgan barcha yahudiylar ham aytilganlarning toʻgʻriligini bildirib, Pavlusga qoʻyilgan aybni tasdiqlardilar.
10.Hokim Pavlusga gapirishi uchun ishora etgach, u soʻz boshladi:     “Siz koʻp yillardan beri bu xalqqa haqqoniy qozi boʻlganingizni bilganim uchun, men oʻz ishimni bemalol himoya qilaman.
11.Oʻzingiz bilib olishingiz mumkin: mening sigʻinish uchun Quddusga kelganimga oʻn ikki kundan oshgani yoʻq.
12.Na ma’badda, na ibodatxonalarda va na Quddus shahrida biron kishi bilan bahs qilganim yoki xalq orasiga gʻulgʻula solganimni ular koʻrishmadi.
13.Hozir ham meni ayblashlarida biron bir asos borligini isbot qilisholmaydi.
14.Huzuringizda shuni e’tirof etamanki, ular bid’at deb atagan Yoʻlning izbosari oʻlaroq, ota-bobolarim sigʻingan Xudoyi Taoloning haqiqiy bandasiman. Tavrot va Paygʻambarlar kitobida yozilganlarning hammasiga inonaman.
15.Ayblovchilarimning oʻzlari ham tan olganidek, men solih bilan fosiqlarni tiriltiradigan Xudoga qattiq e’tiqod qilaman.
16.Shuning uchun ham Xudo bilan insonlar oldida doim vijdonimni sof saqlashga tirishaman.
17.Oradan koʻp yillar oʻtgandan keyin, xalqim sharafiga xayr-sadaqa va qurbonliklar bagʻishlash uchun Quddusga qaytib bordim.
18.Bu vaqtda meni ma’badda tahorat qilayotgan holatda topdilar; holbuki, u yerda olomon ham, shovqin ham yoʻq edi.
19.Faqat asiyalik ba’zi bir yahudiylar bor edi. Aslida oʻsha odamlar bu yerga kelib, biron shikoyatlari boʻlsa, huzuringizda meni ayblashlari kerak edi.
20.Yoki bu yerdagilarning oʻzlari aytishsin, yahudiylarning Oliy Kengashi oldida turganimda menda qanday haqsizlik topishgan ekan?
21.Men ularning orasida turib, baland ovozda: “Oʻliklarning tirilishiga ishonganim uchun bugun oldingizda hukm qilinyapman”, – deb aytdim. Ehtimol, shu soʻzim uchun aybdor sanalsam kerak?”
22.Shunda Feliks: “Mingboshi Lisiy kelganidan keyin ishlaringni sinchiklab tekshiraman”, – deb muhokamani keyinga qoldirdi. Feliks oʻzi Isoning yoʻli borasida ancha xabardor edi.
23.Pavlusni yuzboshiga topshirib: “Qamab qoʻyilsin, lekin yengillik berilsin, unga xizmat qilmoqchi boʻlgan doʻstlariga hech qarshilik qilinmasin”, deb buyurdi.
24.Bir necha kundan keyin Feliks yahudiy xotini Drusilla bilan keldi. Pavlusni chaqirtirib, Iso Masihga ishonish toʻgʻrisida uni tingladi.
25.Pavlus haqiqat, nafsni tiyish va qiyomat-qoyim haqida gapirganda, Feliksning yuragi choʻchib ketdi. “Endi borgin, vaqt topganimda seni yana chaqiraman”, – dedi.
26.Ayni zamonda, Pavlus ozod boʻlishi uchun menga pora beradi degan umidda uni tez-tez suhbatga chaqiradigan boʻldi.
27.Ikki yildan soʻng Feliksning oʻrniga Porsiy Fest keldi. Feliks yahudiylarning koʻnglini olmoqchi boʻlib, Pavlusni qamoqda qoldirdi.

Acts XXV
1.Fest viloyatga kelganiga uch kun oʻtgandan keyin, Kesariyadan Quddusga bordi.
2.Shunda oliy ruhoniylar bilan yahudiylarning asilzodalari hokimning oldiga kelib, Pavlusdan shikoyat qildilar.
3.Muruvvat koʻrsatib, Pavlusni Quddusga chaqirtirishini oʻtinib soʻradilar; holbuki, yoʻl-yoʻlakay uni oʻldirishni qasd qilgan edilar.
4.Fest esa Pavlus Kesariyada qamoqda turganini va oʻzi ham yaqinda u yerga qaytib borajagini ularga bildirdi.
5.“Shunday qilib, sizlardan kimning iloji boʻlsa, men bilan birga borishsin va agar bu odamda biron yomonlik boʻlsa, uni aybdor qilishsin”, – dedi u.
6.Fest ularning yonida sakkiz yoki oʻn kundan ziyod turmay, Kesariyaga qaytib bordi. Ertasi kuni hukm kursisiga oʻtirib, Pavlusni olib kelishni buyurdi.
7.Pavlus oʻrtaga chiqqach, Quddusdan kelgan yahudiylar uni oʻrab olganlaricha, oʻzlari isbot qilolmaydigan koʻp ogʻir ayblarni unga qoʻydilar.
8.Pavlus esa oʻzining himoya soʻzida:     – Men na yahudiylarning Qonuniga, na ma’badga va na Qaysarga qarshi biron bir jinoyat qilganim yoʻq, – dedi.
9.Fest yahudiylarning koʻnglini topmoqchi boʻlib, Pavlusdan:     – Quddusga borib, u yerda mening oldimda bu xususlarda sud boʻlishni istaysanmi? – deb soʻradi.
10.Pavlus dedi:     – Men Qaysarning hukm kursisi oldida turibman, men bu yerda hukm etilishim shart. Men yahudiylarga hech bir haqsizlik qilmaganimni oʻzingiz ham yaxshi bilasiz.
11.Agar men oʻlimga loyiq biror jinoyatda aybdor boʻlganimda, unda oʻlimdan bosh tortmasdim. Agarda bu kishilar menga qoʻyayotgan ayblar asossiz boʻlsa, unda meni hech kim ularning qoʻliga topshirolmaydi. Men Qaysarning hukmini talab qilaman.
12.Fest maslahatchilari bilan kengashgandan soʻng, Pavlusga javob berib:     – Sen Qaysarning hukmini talab qilding, Qaysarning oldiga borasan, – dedi.
13.Bir necha kundan keyin, podshoh Agrippa bilan Vernika Festni tabriklash uchun Kesariyaga keldilar.
14.Ular u yerda ancha vaqt turgandan keyin, Fest Pavlusning ishini podshohga taqdim qildi:     – Bu yerda Feliks qamoqda qoldirib ketgan bir odam bor.
15.Men Quddusda boʻlganimda, yahudiylarning oliy ruhoniylari va oqsoqollari shikoyat bilan oldimga kelib, uni mahkum etishni talab qilishdi.
16.Men ularga javob berib, ayblanuvchi odam ayblovchilari bilan yuzlashtirilmasdan va unga qoʻyilgan ayblardan oʻzini himoya qilish imkoniyatini bermasdan, oʻlimga mahkum qilish rimliklarning odati emas, dedim.
17.Shuning uchun ular bu yerga kelishganda, sira vaqt yoʻqotmay ertasi kuniyoq men hukm kursisiga oʻtirib, bu odamni olib kelishlarini buyurdim.
18.Lekin ayblovchilar uni oʻrab olgach, men taxmin qilgan jinoyatlardan birortasini boʻyniga qoʻya olmadilar.
19.Faqat oʻz dinlari bilan bogʻliq, Pavlus tirik ekanini da’vo qilayotgan Iso ismli oʻlgan bir shaxs haqida ba’zi bahslari bor edi.
20.Men bu masalani hal qilishda qiynalib qoldim-da, Pavlusdan Quddusga borib, bu xususda sud boʻlishni istar-istamasligini soʻradim.
21.Lekin u bu ishni Imperatori a’zamning muhokamasiga qoldirishni talab qilgani sababli, uni imperator huzuriga yuborgunga qadar qamoqda tutib turish haqida buyruq berdim.
22.Agrippa Festga:     – Bu odamni men ham tinglashni istar edim, – dedi.     – Ertaning oʻzidayoq uni tinglaysiz, – dedi unga Fest.
23.Ertasi kuni Agrippa bilan Vernika buyuk hashamat bilan kelib, mingboshilar va shaharning atoqli kishilari bilan birga mahkama saroyiga kirdilar. Festning amri bilan Pavlus olib keltirildi.
24.Fest soʻz boshladi:     “Podshoh Agrippa va bizlar bilan birgalikda bu yerda hozir boʻlgan hamma kishilar! Mana bu odamni koʻrib turibsizlar. Quddusda va shu yerda koʻpgina yahudiylar menga murojaat qilib, bu odam boshqa yashamasligi kerak, deya qichqirdilar.
25.Mening boʻlsa, uning oʻlimga loyiq biror ish qilmaganiga ishonchim komil. Uning oʻzi Imperatori a’zamning huzurida sudlanishni talab etgani uchun, uni Rimga yuborishga qaror qildim.
26.Faqat oliy hokimga uning haqida yozish uchun esa biron qat’iy soʻzim yoʻq. Shuning uchun uni hammangizning, va ayniqsa, podshohim Agrippa, sizning huzuringizga chiqartirdimki, bu ishni koʻrib chiqqandan keyin yozish uchun biron tayin soʻz topilar, deb.
27.Chunki mening fikrimcha, bir mahbusni imperatorga yuborib, unga qarshi qoʻyilgan ayblarni koʻrsatmaslik mulohazasizlik boʻlur edi”.

Acts XXVI
1.Agrippa Pavlusga: “Oʻzingni oqlash uchun gapirishingga ruxsat beriladi”, – dedi. Shunda Pavlus qoʻlini siltagancha, oʻzini himoya qilib gapira boshladi:
2.“Podshoh Agrippa! Yahudiylarning menga qoʻyayotgan hamma ayblaridan bugun sizning huzuringizda oʻzimni himoya qilayotganim uchun baxtiyor hisoblayman.
3.Ayniqsa siz yahudiylarning barcha odatlarini va mubohasali masalalarini yaxshi bilganingizni koʻzda tutib, sabr-toqat bilan meni tinglashingizni iltimos qilaman.
4.Mening yoshligimdan oʻz mamlakatimda kechirgan hayotim hamda keyinroq Quddus shahrida kechgan umrimni barcha yahudiylar bilishadi.
5.Meni azaldan tanishadi va agar xohlasalar, dinimizning eng jiddiy mazhabi boʻlmish farziychilik ta’limoti boʻyicha yashab kelganimga guvohlik bera olishadi.
6.Endi esa, Xudoning otalarimizga bergan va’dasiga umid qilganim tufayli, men sudda hozirman.
7.Oʻn ikki qabilamiz kecha-kunduz qunt va gʻayrat bilan Xudo yoʻlida xizmat qilib, u va’daning ijro boʻlishini koʻrish umididadirlar. Men ana xuddi shu umidga erishganim uchun, ey podshohim Agrippa, yahudiylar meni ayblamoqdalar.
8.Xudo oʻliklarni tiriltirishini sizlar nima uchun ishonib boʻlmaydigan bir ish deb hisoblaysizlar?
9.Toʻgʻrisi, oʻzim ham nosiralik Iso nomiga qarshi koʻp xilofona amallarni qilish kerak, deb oʻylar edim.
10.Men buni Quddusda qildim ham. Oliy ruhoniylardan ijozat olib, koʻp azizu muqaddas kishilarni zindonlarga tashlab, ularni oʻldirayotganlarida men buni yoqlardim.
11.Barcha yahudiy ibodatxonalarida ularni koʻp martalab jazoga tortib, Isoni haqoratlashga majbur qilardim. Ularga nisbatan haddan tashqari dargʻazab boʻlib, hatto begona shaharlarda ham quvgʻin qilardim.
12.Bunga doir yana bir bor oliy ruhoniylarning vakolati va topshirigʻi bilan Damashqqa borayotgan edim.
13.Va mana, ey podshohim, kunduz kuni yoʻlda ketayotganimda, quyosh nuridan ham yarqiroq bir nur osmondan porlaganini koʻrib qoldim. Nur meni va yoʻldoshlarimni yorqin yogʻduga choʻmdirdi.
14.Biz hammamiz yerga yiqilgandan keyin, menga yahudiy tilida soʻzlayotgan bir ovozni eshitdim:     – Shoul, Shoul, nega Meni quvgʻin qilyapsan? Nishga qarshi tepishing qiyin, – dedi.
15.Men:     – Yo Rabbiy, Sen kim boʻlasan? – deb soʻrasam, U:     – Men sen quvgʻin qilayotgan Isoman, – dedi.
16.– Qani, qaddingni rostlab oyoqqa bos! Chunki sen Mening xizmatimda boʻlasan. Meni qanday koʻrganing hamda Men qay tariqa senga zohir boʻlganim haqida guvohlik qilishing uchun seni tayinladim.
17.Seni oʻz millating va boshqa xalqlar qoʻlidan xalos qilaman. Majusiylarning koʻzlarini ochib, ularni zulmatdan nurga va shaytonning hokimiyatidan Xudoga qaytarish uchun seni yuboraman, toki ular Menga imon keltirib, gunohlari kechirilsin va Xudo azizlariga nasib etadigan  abadiy merosga noil boʻlsinlar, – dedi.
18.Binobarin, ey podshoh Agrippa, men koʻkdan yuborilgan ushbu vahiyga monelik qilmadim.
19.Avval Damashq aholisiga, keyin Quddus va butun Yahudiya yurtidagi, shuningdek, boshqa yerlardagi majusiylarni tavba qildirib, Xudoga iltijo qilish va tavbaga yarasha ishlarni bajarishga undab yurdim.
20.Shu ish uchun yahudiylar meni ma’badda tutib oʻldirishga qasd qildilar.
21.Lekin men Xudodan olgan yordamim bilan shu kunga qadar kattayu kichikka guvohlik berib kelaman. Muso va barcha paygʻambarlarning karomat qilib aytganlaridan boshqa hech nimani gapirmayapman,
22.chunonchi: Masih Oʻz millatiga ham, boshqa millatlarga ham ilohiy nur haqida xabar qilish uchun azob chekib oʻlishi hamda oʻliklar ichidan birinchi boʻlib tirilishi muqarrar edi”.
23.Pavlus oʻzini shunday himoya qilarkan, Fest baland ovoz bilan soʻzini boʻldi-da:     – Nodonlik qilyapsan, Pavlus! Katta olimlik seni aqldan ozishga oboryapti! – dedi.
24.Pavlus esa dedi:     – Men nodonlik qilmayapman, muhtaram Fest. Aksincha, haqiqat va farosat yuzasidan fikr yurgizyapman.
25.Podshoh bu xususlarda bilimdon boʻlgani uchun u bilan bemalol soʻzlashmoqdaman. Bu voqealardan hech biri uning nazaridan qochmagan boʻlsa kerak, deb oʻylayman. Chunki bular bir chekkada qilingan ish emas.
26.Podshoh Agrippa, paygʻambarlarga ishonasizmi? Bilaman, ishonasiz!
27.Agrippa Pavlusga:     – Yana birpasda meni koʻndirib, Masihiy qilmoqchisan-a? – dedi.
28.– Xoh qisqa, xoh uzoq muddatda boʻlsin, – dedi Pavlus, – faqat oʻzingizgina emas, balki bugun meni tinglayotganlarning hammasi ham, bu zanjirlardan xoli, men kabi boʻlishlarini Xudodan soʻrar edim!
29.Pavlus shularni aytganidan keyin podshoh, viloyat hokimi, Vernika va ular bilan birga oʻtirganlar oʻrinlaridan turishdi.
30.Chetga chiqib, bir-birlari bilan maslahatlashib olishdi.     – Bu odam oʻlimga yoki hibsga loyiq hech bir ish qilmayapti-ku, – deb aytishar edi.
31.Oxirida Agrippa Festga:     – Agar bu odam Qaysar hukmini talab qilmaganda, uni ozod etish mumkin edi, – dedi. [Shunday qilib, hokim uni Qaysar oldiga yuborishga qaror qildi.]

Acts XXVII
1.Italiyaga suzib borishga qaror qilinganda, Pavlus va boshqa ba’zi mahbuslarni Avgust polkidan Yuliy ismli bir yuzboshiga topshirdilar.
2.Biz Asiya sohillari boʻylab suzadigan Adramit kemasiga oʻtirib joʻnadik. Biz bilan birga Salonikadan kelgan makedoniyalik Aristarx ham bor edi.
3.Ertasi kuni Sidoʻn shahriga kelib toʻxtadik. Yuliy Pavlusga insoniy muomala qilib, doʻstlarining yoniga borib tirikchilik ehtiyojlarini qondirishiga ruxsat berdi.
4.U yerdan yana joʻnab, shamol roʻparadan esgani uchun Kipr orolini panalab suzib oʻtdik.
5.Kilikiya va Pamfiliya qarshisidagi dengizdan oʻtib, Likiyadagi Mira shahriga keldik.
6.Yuzboshi u yerda Italiyaga ketadigan Iskandariya kemasini topib, bizni unga oʻtqizdi.
7.Ancha kun juda qiynalib suzib, Knidos shahrining qirgʻogʻiga zoʻrgʻa yetib bordik. Shamol qirgʻoqqa yaqinlashishimizga imkon bermadi. Shunda Salmon burnini aylanib, Krit orolini panalab suzib oʻtdik.
8.Krit qirgʻogʻi boʻylab mashaqqat ila suzib, Goʻzal Bandargohlar degan joyga keldik. Laseya shahri bu yerga yaqindir.
9.Endi oradan koʻp vaqt oʻtib, hatto Roʻza kuni ham kechgan, suzib borish esa yanada xavfli boʻlib qolgan edi. Shuning uchun Pavlus yoʻldoshlariga maslahat berib:
10.“Erlar, koʻryapmanki, suzishni davom ettirish yuk va kema uchungina emas, oʻz jonimiz uchun ham xavf-xatarli boʻladi”, – dedi.
11.Lekin yuzboshi Pavlusning soʻzlaridan koʻra, kema haydovchisiga va dargʻaga koʻproq ishonar edi.
12.Pristan qishni oʻtkazishga moslashtirilmagani uchun, koʻpchilik yoʻlovchilar u yerdan joʻnab ketishga va iloji boʻlsa, Kritning Finik portiga borib, qishlashga qaror berishdi. Finik janubi-gʻarb va shimoli-gʻarb tomonlardan esadigan shamollardan panada edi.
13.Xafif janub shabadasi esa boshlaganda, ular oʻzlarini maqsadimizga erishdik, deb hisoblab, langar koʻtarib joʻnadilar va Krit sohili boʻylab suzib ketdilar.
14.Lekin koʻp oʻtmay, orol tomonidan “bodi-shimol” degan shiddatli bir boʻron bostirib keldi.
15.Toʻfon kemani shunday iskanjaga oldiki, u shamolga qarshi bardosh berolmadi. Toʻlqinlarga taslim boʻlib, suzib borardik.
16.Klavda degan kichik bir orol yonidan oʻtayotganimizda, kemaning qayiqchasini zoʻrgʻa ushlab qoldik.
17.Qayiqchani koʻtarib olishgandan keyin, kemani arqonlar bilan oʻrab bogʻladilar. Sayoz joylarga botib qolishdan qoʻrqib, yelkanni tushirdilar va suzuvchi langar tashlab, shamolga taslim boʻldilar.
18.Toʻfon kuchayaverganidan, ertasi kuni kemadan yukni ota boshlashdi.
19.Uchinchi kuni esa oʻz qoʻlimiz bilan kema jihozlarini suvga tashlab yubordik.
20.Ancha kun quyosh ham, yulduzlar ham koʻrinmay qoldi. Toʻfon shiddatli tus olgan sari, qutulib qolishimizga boʻlgan har qanday umidni yoʻqotgan edik.
21.Kemadagilar koʻpdan beri ovqat yemaganlari sababli, Pavlus ularning oʻrtasida turib: “Erlar! – dedi. – Menga quloq solib Kritdan ketmaganingizda edi, bu zararu zahmatlarga duchor boʻlmasdinglar.
22.Endi esa sizlardan oʻtinib soʻrayman: dadil boʻlinglar. Chunki sizlardan hech bir jon halok boʻlmaydi, faqat kema nobud boʻladi.
23.Mana, men Unga mansub boʻlgan va Unga xizmat qilib yurgan Xudoning farishtasi bu kecha menga zohir boʻldi.
24.U: “Qoʻrqma, Pavlus! – dedi. – Sen Qaysarning oldida turishing kerak. Kema yoʻlovchilariga kelganda, ularning hammasini Xudo senga bagʻishladi”, – dedi.
25.Shuning uchun, erlar, dadil boʻlinglar! Chunki Xudo xuddi menga aytganidek qilishiga qattiq ishonaman.
26.Har holda bironta orolga tushishimiz kerak”.
27.Adriya dengizida shamolga taslim boʻlib yurishimizning oʻn toʻrtinchi kechasida, qariyb tunning yarmida dengizchilar qandaydir bir quruqlikka yaqinlashganlarini payqadilar.
28.Chuqurlikni oʻlchab, yigirma quloch ekanini bildilar. Keyin biroz masofada yana oʻlchab, oʻn besh quloch ekanini aniqladilar.
29.Toshloq joyga urilib qolishdan qoʻrqib, kemaning orqa tarafidan toʻrtta langar tashladilar. Tong otishini intizor boʻlib kutardilar.
30.Shu orada dengizchilar kemadan qochmoq niyatida, goʻyo kemaning tumshugʻidan langar tashlamoqchi boʻlib, qayiqchani dengizga tushira boshladilar.
31.Pavlus esa yuzboshi va askarlarga qarab:     – Agar ular kemada qolmasalar, sizlar qutulolmaysizlar, – dedi.
32.Shunda askarlar qayiqchaning arqonlarini kesib, qayiqchani suvga tushirib yubordilar.
33.Tong otay deganda, Pavlus hammani ovqat yeyishga undab:     – Bugun oʻn toʻrtinchi kundirki, hech narsa yemay oziq-ovqatsiz qolib turibsizlar, – dedi.
34.– Shuning uchun ovqat yeyishingizni yolvorib soʻrayman; bu qutulishingiz uchun kerakdir. Sizlardan hech kimning boshidagi biror soch tolasi ham nobud boʻlmaydi.
35.Pavlus bu soʻzlarni aytgandan keyin nonni oldi, hammaning oldida Xudoga shukrona aytib, nonni sindirib yeya boshladi.
36.Shu tariqa hamma dadillanib, ovqat yedi.
37.Kemada jami boʻlib ikki yuz yetmish olti jon bor edik.
38.Ovqatga toʻyganimizdan keyin bugʻdoyni dengizga otib, kemani yengillashtirdilar.
39.Kunduz boʻlgach, koʻrgan quruqliklarini tanimadilar; qirgʻogʻi qumloq boʻlgan bir qoʻltiqni payqadilar. Iloji boʻlsa, kema bilan u joyga borib toʻxtashga qaror qildilar.
40.Langarlarni uzib tashlab, dengizda qoldirdilar. Ayni zamonda rullarning iplarini yechib, oldingi yelkanni shamolga tomon qaratib, qirgʻoq sari ketdilar.
41.Kema qirgʻoqning sayoz yeriga duch kelib, qumga tiqilib qoldi. Kemaning tumshugʻi botgancha qimirlamay qoldi, quyrugʻi esa toʻlqinlarning kuchi bilan parchalana boshladi.
42.Oʻshanda askarlar, mahbuslardan biron kishi suzib qochib ketmasin, deb ularni oʻldirishni niyat qildilar.
43.Lekin yuzboshi Pavlusni qutqazmoqchi boʻlib, bu niyatlarini bajarishdan ularni toʻxtatdi. Suzishni bilganlar birinchi boʻlib oʻzlarini kemadan tashlagancha quruqlikka chiqsinlar,
44.qolganlari esa xoh taxtalarga, xoh kemaning biron siniq boʻlagiga tutinib, ularning ketidan borsinlar, deya amr berdi. Shu yoʻsinda hamma sogʻ-salomat quruqlikka chiqib oldi.

Acts XXVIII
1.Xalos boʻlganimizdan keyin, orolning oti Malta ekanini bildik.
2.Yerli aholi bizga odatdan tashqari insoniylik koʻrsatdi. Yomgʻir yogʻib sovuq boʻlgani uchun, ular oʻt yoqib, hammamizni doʻstona qabul qildilar.
3.Shu mahal Pavlus bir dasta oʻtin yigʻib, olovning ustiga qoʻyayotganda, issiqdan qochayotgan bir zaharli ilon uning qoʻlini chaqib olib, osilib qoldi.
4.Pavlusning qoʻliga ilon osilganini yerlilar koʻrgach, bir-birlariga: “Bu odam qotil boʻlsa kerak. Dengizdan xalos boʻlgan boʻlsa ham, Haq uni tirik qoldirmayapti-da!” – deyishdi.
5.Pavlus esa hech qanday zarar koʻrmasdan, ilonni oʻtga silkitib tashladi.
6.Orol aholisi uning shishib ketishini yoki oʻlib qolib, toʻsatdan yerga yiqilishini kutardi. Lekin uzoq kutishgandan keyin unga hech qanaqa falokat yuz bermaganini koʻrishgach, boshqacha fikr qilib: “U bir xudodir”, – deb aytishardi.
7.U joyning yaqinida orolning boshligʻi boʻlgan Publiy ismli bir kishining yer-mulki bor edi. U bizni qabul etib, uch kun mehmondoʻstlik qildi.
8.Oʻsha paytda Publiyning otasi yurakburugʻdan qiynalib, isitmalab yotar edi. Pavlus uning yoniga kirdi va qoʻllarini uning ustiga qoʻygancha ibodat qilib, uni sogʻaytirdi.
9.Bu hodisadan keyin oroldagi boshqa xastalar ham kelib, shifo topishdi.
10.El bizga izzat-ikrom koʻrsatdi, joʻnayotganimizda zarur narsalar bilan ta’minladilar.
11.Uch oydan keyin Iskandariyadan kelib, oʻsha orolda qishlab qolgan Javzo tugʻli bir kema bilan suzib ketdik.
12.Sirakuzaga borib, u yerda uch kun turdik.
13.U yerdan suzib ketib, Rigiyaga keldik. Bir kundan keyin esayotgan janub shamolidan foydalanib, ikki kunda Puteolga yetib bordik.
14.U yerda ba’zi imonli birodarlarimizni topdik. Yetti kun ularnikida turishimiz uchun ruxsatimizni soʻrab oldilar.     Keyin Rimga yetib keldik.
15.U yerdagi birodarlar daragimizni eshitib, Appiya forumi va hatto Uch Mehmonxona maydonigacha bizni kutib olgani chiqishgandi. Pavlus ularni koʻrib, Xudoga shukr qildi va koʻngli koʻtarildi.
16.Rimga kirganimizdan keyin yuzboshi mahbuslarni lashkarboshiga topshirdi. Pavlusga esa uni qoʻriqlab turadigan bir askar bilan alohida yashash uchun ruxsat berildi.
17.Uch kundan soʻng Pavlus yahudiylarning atoqli kishilarini bir joyga chorladi. Ular toʻplanganda: “Erlar, birodarlar! – deb xitob qildi. – Men xalqimizga yoxud ota-bobolarimiz odatlariga qarshi hech narsa qilmagan holda, Quddusda qoʻlga tushib, rimliklarga topshirildim.
18.Ular ham meni sud qilib, oʻlimga loyiq biron gunohda ayblay olmay ozod qilmoqchi boʻldilar.
19.Lekin yahudiylar bunga qarshi chiqqach, men Qaysarning hukmini talab etishga majbur boʻldim. Men buni xalqimni biron xususida qoralamoq niyatida qilmadim.
20.Aslini olganda, men Isroilning umidi uchun bu zanjir bilan bogʻlanganman. Ana shu sababdan ham sizlar bilan koʻrishib gaplashishni istardim”.
21.Ular javob berib: “Sening haqingda Yahudiyadan hech qanday xat-xabar olganimiz yoʻq, u yerdan kelgan birodarlardan birortasi ham bizga noxush ma’lumot yo axbor bildirgani yoʻq.
22.Shunga qaramay, qanday fikr yuritishingni sendan eshitmoqchimiz, chunki bu bid’atga qarshi har yerda bahs boʻlayotgani bizga ma’lumdir”, – dedilar.
23.Pavlus uchun bir kun tayin etib, juda koʻp kishi u turgan mehmonxonaga keldi. Ertalabdan oqshomgacha Pavlus ularga Xudoning Shohligini bayon etib guvohlik berar, Musoning Qonuniga va Paygʻambarlar kitobiga binoan Iso toʻgʻrisida ishonchli dalillar keltirar edi.
24.Uning aytganlariga ba’zilari e’tiqod qoʻyib, ba’zilari esa inonmadilar.
25.Oʻzaro kelishmovchilik yuzaga kelib, Pavlus ularga bir soʻzni aytgandan soʻng, ular keta boshladi. Pavlus dedi:     “Muqaddas Ruh Isha’yo paygʻambar orqali otalarimizga juda toʻgʻri gapirib ketgan:
26.“Bu xalqqa borib aytgin:     Eshitib-eshitib ham anglamaysizlar;     Qarab-qarab ham koʻrolmaysizlar.
27.Chunki bu xalqning dilini yogʻ bosgan,     Quloqlari zoʻrgʻa eshitadigan boʻlgan,     Koʻzlarini esa yumib olganlar.     Mabodo koʻzlari koʻradigan, quloqlari eshitadigan,     Dillari esa fahmlaydigan boʻlsa-yu, tavba qilsalar,     Men ularga shifo bergan boʻlur edim”.
28.Shuni bilib qoʻyinglar: Xudoning bu najoti endi boshqa xalqlarga yuborilgan; ular esa eshitadilar”.
29.[Pavlus bu soʻzlarni aytib boʻlgandan keyin, yahudiylar oʻzaro ancha tortishib, u yerdan chiqib ketishdi.]
30.Pavlus ijaraga olgan uyida toʻliq ikki yil turdi. Huzuriga kelganlarning hammasini qabul qilar edi.
31.Xudoning Shohligi keldi va Iso Masih Rabbimizdir, deya jasorat bilan bemalol va’z aytib, ta’lim berar edi.     Omin.

James I
1.Men, Xudoning va Rabbimiz Iso Masihning quli Yoqub, jahonga tarqalib ketgan oʻn ikki qabilaga salomatlik tilayman.
2.Ey birodarlarim, turli sinovlarga duchor boʻlganingizda, uni katta sevinch bilan qabul qilinglar.
3.Shuni bilinglarki, imoningizning sinalishidan sabr-toqat hosil boʻladi.
4.Sabr-toqat toʻla samarasini koʻrsatsin, toki sizlar hech bir narsadan kamchiliksiz, komil va nuqsonsiz odamlar boʻlinglar.
5.Agar sizlardan biror kishining hikmati kamlik qilsa, hammaga samimiyat bilan, ta’na qilmasdan beruvchi Xudodan soʻrasin, Xudo unga beradi.
6.Lekin hech shubha qilmasdan, imon bilan soʻrasin. Chunki shubha qiluvchi kishi shamolda tebrangan dengiz toʻlqiniga oʻxshaydi.
7.Oʻzining butun yoʻllarida beqaror, ikkilanuvchi bunday odam Rabbimdan biror narsa olaman, deb xayol qilmasin.
8.Nochor ahvoldagi birodar oʻzining yuksalishi bilan maqtansin.
9.Boy esa oʻzining pasayishi bilan maqtansin. Chunki u oʻtning guliday soʻlib qoladi.
10.Quyosh chiqib, jazirama issigʻi bilan oʻtni quritib yuboradi. Oʻtning guli toʻkiladi, butun goʻzalligi yoʻqoladi. Xuddi shu singari boyning ham hayot yoʻli xazon boʻladi.
11.Sinovga sabr-toqat qilgan odam baxtiyordir. Chunki u sinovdan oʻtgach, Rabbimizni sevuvchilarga nasib boʻladigan hayot tojiga sazovor boʻladi.
12.Vasvasaga tushganda hech kim: “Xudo meni sinab koʻrayotir”, – demasin. Chunki Xudo yomonlik vasvasasiga tushmaydi, Oʻzi ham hech kimni vasvasaga solmaydi.
13.Lekin har kim oʻzining ehtirosiga berilib, aldanib vasvasaga duchor boʻladi.
14.Keyin ehtiros homilador boʻlib gunohni tugʻadi, gunoh esa yetilib, oʻlimga sabab boʻladi.
15.Ey sevikli birodarlarim, aldanmanglar!
16.Har bir ne’mat, har bir mukammal hadya yuqoridan, samoviy nurlar Otasidan tushadi. Unda hech qanday oʻzgarish yoʻq, oʻzgaruvchan koʻlanka ham yoʻq.
17.Xudo haqiqat kalomi orqali bizga hayot bagʻishladi, chunki Oʻz yaratganlari orasida birinchi oʻrinni egallashimizni xohladi.
18.Ey sevikli birodarlarim, shuni bilinglarki, har bir odam eshitishda chaqqon, gapirishda vazmin, gʻazab vaqtida ogʻir boʻlsin.
19.Chunki inson gʻazabi Xudoning odil hukmini amalga oshira olmaydi.
20.Shuning uchun har qanday ifloslikni, koʻp boʻlib qolgan yomonliklarni bir chetga yigʻishtirib qoʻyinglar, Xudoning qalbingizga ekib qoʻygan kalomini muloyimlik bilan tan olinglar. Ana bu kalom jonlaringizni qutqarishga qodir.
21.Oʻz-oʻzingizni aldab, Xudo kalomining faqat tinglovchilarigina emas, balki ijrochilari boʻlinglar.
22.Agar biror kishi kalomni tinglab, ijro etmasa, u oʻzining asl yuzini koʻzguda koʻrgan odamga oʻxshab qoladi.
23.Odam oʻziga qaradi-yu ketdi va darhol qanday ekanligini unutib yubordi.
24.Lekin mukammal Qonunga, Xudoning erk beruvchi Qonuniga yaqindan qarab, unga qat’iy amal qilgan kishi, ya’ni unutuvchan tinglovchi emas, balki ishni bajaruvchi kishi oʻz yoʻlida baxtiyor boʻladi.
25.Agar orangizdagi biror kishi oʻzini dindor hisoblab, tilini tiymasa, u oʻz vijdonini aldagan boʻladi va uning dindorligi befoydadir.
26.Otamiz Xudoga ma’qul tushadigan din-diyonat poklik va benuqsonlikni talab qiladi, ya’ni yetim-yesirlarni qaygʻuli kunlarida yoʻqlab borishimiz lozim hamda bu dunyoning nopokliklaridan oʻzimizni toza saqlashimiz kerak.

James II
1.Ey birodarlarim, ulugʻvor Rabbimiz Iso Masihga boʻlgan imoningizni yuz-xotirchilikdan toza saqlanglar.
2.Agar sizlarning yigʻilishingizga oltin uzukli, bashang kiyimli bir odam bilan juldur, kir kiyimli kambagʻal bir odam kirsa-yu,
3.sizlar bashang kiyinganga qarab: “Marhamat qilib toʻrda oʻtiring”, – kambagʻalga esa: “Sen poygahda tur” yoki “Shu yerga, oyogʻim ostida oʻtir”, – desangiz,
4.sizlar yuz-xotirchilikka borib, bu bilan yomon niyatli qozilarga oʻxshab qolmaysizlarmi?!
5.Ey sevikli birodarlarim, quloq solinglar: Bu dunyoda kambagʻal hisoblanganlarni Xudo Oʻzi tanlab, imonda boy qildi-ku! U Oʻzini sevganlarga va’da berganidek, ularni Oʻz Shohligidagi merosdan bahramand qildi.
6.Lekin sizlar-chi, kambagʻalni beobroʻ qilib tashladingiz! Sizlarni jabr-zulm qilgan, mahkamalarga sudrab olib borgan boylar emasmi?!
7.Sizlar aziz bir Nom bilan tanilmoqdasizlar, bu Nomni haqorat qilgan ular emasmi?!
8.Tavrotda: “Oʻzgani oʻzing kabi sevgin” deb buyurilgan. Agar sizlar bu Shoh amriga mukammal rioya qilayotgan boʻlsangiz, unda yaxshi ish qilayotgan boʻlasizlar.
9.Lekin agar yuz-xotirchilik qilayotgan boʻlsangiz, gunoh qilyapsiz va Ilohiy Qonun oldida jinoyatchi boʻlib qolasizlar.
10.Kimki Ilohiy Qonunning hamma moddalariga rioya qilsa-yu, faqat bir narsada gunoh qilsa, u butunlay gunohkor boʻlib qoladi.
11.Chunki “Zino etma” degan Xudo ayni zamonda “Odam oʻldirma” ham degan. Agar sen zino qilmasang-u, ammo odam oʻldirsang, baribir Xudo Qonunini buzgan boʻlasan.
12.Sizlar Xudoning erk beradigan Qonuni boʻyicha hukm qilinuvchilar kabi gapiringlar va harakat qilinglar.
13.Chunki hukm shafqatsizga shafqatsizdir. Shafqat esa hukmdan ustun keladi.
14.Ey birodarlarim, agar biror kishi imoni borligini aytsa-yu, xayrli ishlar qilmasa, nima foydasi bor? Bunday imon uni qutqararmikin?
15.Biron birodar yoki singil yalangʻoch va rizqi-roʻzdan mahrum boʻlsa-yu,
16.birortangiz ularga: “Eson-omon borib, isining va ovqatlaning”, – desangiz, lekin ularning tanasi ehtiyojini qondirmasangiz, bundan nima foyda?
17.Xuddi shunday amalsiz imon ham oʻzi-oʻzidan oʻlikdir.
18.Endi biror kishi: “Sening imoning bor, mening xayrli ishlarim bor”, – deyishi ham mumkin. Qani, xayrli ishlarsiz imoningni menga koʻrsatgin, men esa senga imonimni xayrli ishlarim orqali koʻrsataman!
19.Sen Xudoning yagonaligiga ishonasanmi? Yaxshi qilasan! Jinlar ham ishongani uchun dahshatdan titraydilar.
20.Ey aqlsiz odam, xayrli ishlarsiz imonning foydasiz ekanligini bilmaysanmi?
21.Otamiz Ibrohim ham oʻgʻli Is’hoqni qurbon qilmoqchi boʻlganida, oʻz xayrli ishlari tufayli oqlangan-ku!
22.Koʻryapsanmi? Uning imoniga xayrli ishlari omil boʻlgan. Imoni xayrli ishlari bilan takomillashgan.
23.Tavrotda: “Ibrohim Xudoga ishondi va shu tariqa oqlandi”, – deb yozilgan. Bu soʻz roʻyobga chiqib, Ibrohim Xudoning doʻsti deb atalgan.
24.Koʻryapsizlarki, inson faqat imoni tufayligina emas, balki xayrli ishlari tufayli ham oqlanadi.
25.Yana fohisha Rahobani misol qilib olaylik: u josuslarni qabul qilib, pinhona yoʻldan joʻnatib, xayrli ish qilgan va shu tariqa oqlangan.
26.Xullas, ruhsiz badan oʻlik boʻlganidek, xayrli ishlarsiz imon ham oʻlikdir.

James III
1.Ey birodarlarim, biz, ustozlar, jiddiyroq hukmga duchor boʻlishimizni bilasizlar, shuning uchun koʻplaringiz ustoz boʻlavermanglar.
2.Chunki hammamiz koʻp xato qilamiz. Agar kim soʻzlayotganda xato qilmasa, u komil insondir, butun vujudini ham tiyib olishga kuchi yetadi.
3.Bizga itoat etishi uchun otlarning ogʻizlariga suvluq solib, ularning butun vujudini boshqaramiz.
4.Mana, kemalar ham, qancha ulkan boʻlmasin va kuchli shamollar bilan yurmasin, kemachining koʻngli qayerni istasa, juda kichik bir rul bilan boshqara oladi.
5.Til ham xuddi shunday badanning kichkina bir uzvidir, ammo u koʻp lof uradi.     Qara, kichik bir uchqun naqadar katta oʻrmonni yondirib yuboradi!
6.Til – bir olov, uzvlarimiz orasida bir buzgʻunchi dunyo! U butun vujudimizni bulgʻaydi. U jahannamdan alangalanib, butun falakni ham yondiradi.
7.Har xil yovvoyi hayvon, qush, sudraluvchi va dengiz hayvoni inson zoti tomonidan tiyilgan va tiyilmoqda.
8.Ammo tilni hech bir inson tiya olmaydi. U toʻxtatib boʻlmaydigan yovuz kuchdir, oʻldiradigan zahar sochib turadi.
9.Tilimiz bilan Rabbimiz va Otamizni maqtaymiz, tilimiz bilan Xudoning suratida yaratilgan insonlarga la’nat oʻqiymiz.
10.Maqtash va la’natlash bir ogʻizdan chiqadi. Ey birodarlarim, bu shunday boʻlmasligi kerak!
11.Axir, bitta buloqdan shirin va achchiq suv oqib chiqadimi?
12.Ey birodarlarim, anjir – zaytun yoki tok novdasi anjir bera oladimi? Shoʻr buloq ham shirin suv bermaydi-ku!
13.Orangizdagi dono va fahmli kishi kim? Unday odam bor boʻlsa, yaxshi yurish-turishi bilan, donolikdan dalolat beruvchi muloyimligi bilan oʻzini koʻrsatsin.
14.Agarda yuragingizda rashk-hasad va xudbinlik boʻlsa ham, manmanlik qilib haqiqatni rad etmanglar.
15.Bunday donolik yuqoridan tushmagan. Bunday donolik dunyodan, moddiyatdan, jin-ajinadan tugʻilgan.
16.Chunki qayerda hasadgoʻylik va xudbinlik hukm sursa, u yerda tartibsizlik va har xil yaramaslik paydo boʻladi.
17.Lekin yuqoridan tushgan donolik esa, birinchidan, pokdir. Ikkinchidan esa, murosali, muloyim, boʻysunuvchan, toʻla mehr-shafqatli, yaxshi samaralar bilan toʻlib-toshgan, begʻaraz va riyosizdir.
18.Shu tariqa solihlik urugʻi sepilib, tinchlikparvarlar uchun osoyishtalik barpo boʻladi.

James IV
1.Orangizdagi janjal va toʻqnashuvlar qayerdan kelib chiqadi? Tanangizning uzvlarida oʻzaro jang qilayotgan nafsu ehtiroslaringizdan emasmi?
2.Bir narsa orzu qilyapsizlar, ammo orzungiz amalga oshmagach, odam oʻldiryapsizlar. Hasad qilyapsizlar, ammo maqsadingizga erisha olmagach, talashib tortishyapsizlar. Xudodan soʻramaganingiz uchun sizlarda yoʻq.
3.Soʻrayapsizlar-u, lekin olmayapsizlar, chunki yomon niyat bilan, nafsingizni qondirish uchun soʻrayapsizlar.
4.Ey vafosizlar, dunyo bilan doʻstlik Xudoga dushmanlik ekanligini bilmaysizlarmi? Kim dunyo bilan doʻst boʻlishni istasa, Xudoga dushman boʻladi.
5.Nahotki sizlar: “Xudo ichimizga solgan ruhni nihoyatda qizgʻanadi” degan oyatni inobatga olmaysizlar?
6.Biroq Xudoning inoyati bunga qaraganda yanada saxiyroq, chunonchi boshqa oyatda shunday aytilgan:     “Xudo magʻrurlarga qarshi,     Ammo kamtarlarga inoyatlidir”.
7.Shunday qilib, Xudoga itoat qilinglar. Iblisga qarshi turinglar, shunda u sizlardan qochadi.
8.Xudoga yaqinlashinglar, shunda U sizlarga yaqinlashadi. Ey gunohkorlar, qoʻllaringizni gunohdan tozalanglar! Ey hardamxayollar, koʻngillaringizni toʻgʻri qilinglar!
9.Qaygʻuringlar, motam tutinglar, nola qilinglar! Kulgingiz yigʻiga, shodligingiz motamga aylansin.
10.Rabbingiz oldida oʻzingizni past olinglar, U esa sizlarni yuksaltiradi.
11.Ey birodarlarim, bir-biringizni yomonlamanglar. Oʻz birodarini yomonlagan yoki ayblagan kishi Ilohiy Qonunni yomonlagan hisoblanadi. Agar sen Ilohiy Qonunni ayblasang, sen Qonunning ijrochisi emas, balki qozisi boʻlasan.
12.Qonun chiqaruvchi va hukm qiluvchi Xudo esa yagonadir. Faqat U qutqarish va nobud qilish qudratiga ega. Sen kim boʻlibsanki, birodaringni hukm qilasan?
13.Xoʻsh, sizlar: “Bugun yoki ertaga falon shaharga borib, u yerda bir yil yashab, savdo-sotiq qilib, foyda koʻramiz”, – deysizlar-u,
14.lekin ertaga nima boʻlishini bilmaysizlar. Hayot oʻzi nima? Hayotingiz – birpas koʻrinib, keyin parlanib ketadigan bugʻ kabi narsa.
15.Buning oʻrniga sizlar: “Agar Rabbimiz xohlasa, biz tirik qolib, uni yoki buni qilamiz”, – deb aytishingiz kerak.
16.Holbuki, sizlarning dimogʻingiz koʻtarilib, kekkayib yuribsizlar. Har qanday kekkayish esa yovuzlikdir.
17.Shunday qilib, kim xayrli ish qilishni bilsa-yu, uni amalda qilmasa, gunoh hisoblanadi.

James V
1.Keling endi, ey boylar, boshingizga tushadigan falokatlar uchun faryod etinglar, yigʻlanglar!
2.Chunki boyligingiz chirib ketgan, kiyimingizni kuya yegan.
3.Oltinu kumushlaringizni zang bosgan. Mana, ularning zangi sizga qarshi guvohlik beradi va tanangizni olovday yondiradi. Sizlar dunyoning oxirgi kunlariga boylik orttirib kelmoqdasizlar.
4.Ekinlaringizni oʻrgan oʻroqchilarning ish haqini ushlab qoldingizlar. Mana, sizlar ushlab qolgan pullar oʻzi faryod qilmoqda! Oʻroqchilarning dod-figʻoni qudratli Egamning qulogʻiga yetib bordi.
5.Sizlar dunyoda ortiqcha nash’u namoga berilib, kayf-safoda yashadingizlar. Qurbonlik kuniga kelguncha yuraklaringizni yogʻ bosdi.
6.Sizlarga qarshilik koʻrsata olmagan sofdil odamni qoralab, qatl qildingizlar.
7.Ey birodarlarim, Rabbimiz Iso qayta kelgunga qadar sabr-toqat qilinglar. Dehqon ham goh kuzgi, goh bahorgi yomgʻirlar yoqqunga qadar sabr-toqat bilan kutib, yer undirgan qimmatbaho hosilni yigʻib-teradi.
8.Xuddi shu singari, sizlar ham sabr-toqatli boʻlinglar, dilingiz quvvatga toʻlsin. Chunki Rabbimizning kelishi yaqinlashib qoldi.
9.Ey birodarlarim, aybdor boʻlmaslik uchun bir-biringizning ustingizdan shikoyat qilmanglar. Mana, hukm qiluvchi Rabbimiz eshik oldida turibdi.
10.Ey birodarlarim, Xudovand nomidan gapirgan paygʻambarlarning azob-uqubatga qanday chidaganliklaridan oʻrnak olinglar.
11.Sabr qilganlari uchun ularni baxtiyor hisoblaymiz. Ayubning sabr-toqati haqida eshitgansizlar, umrining oxirgi kunlarida Xudovand u uchun nimalar qilganini bilasizlar. Xudovand koʻp shafqatli va marhamatlidir.
12.Ey birodarlarim, eng avvalo na yer haqi, na osmon haqi va na boshqa narsa haqi qasam ichmanglar. Aybdor boʻlmasligingiz uchun, “ha” degan joyda “ha” deng, “yoʻq” degan joyda “yoʻq” deng.
13.Agar orangizda biror kishi azob-uqubat chekayotgan boʻlsa, ibodat qilsin. Agar birov koʻtarinki ruhda boʻlsa, hamdu sanolar oʻqisin.
14.Agar sizlardan biror kishi bemor boʻlsa, imonlilar jamoatining oqsoqollarini chaqirsin. Ular Rabbimiz Iso nomi bilan duo qilib, bemorning boshiga yogʻ surkasinlar.
15.Imon bilan qilingan duo bemorni sogʻaytiradi, Rabbimiz Oʻzi uni tuzatadi. Agar bemor gunoh qilgan boʻlsa, Rabbimiz uni kechiradi.
16.Shunday qilib, shifo topishingiz uchun, bir-biringiz oldida qilgan gunohlaringizga iqror boʻlinglar va bir-biringiz uchun ibodat qilinglar. Solih odamning zoʻr berib qilgan iltijosi kuchli ta’sirga egadir.
17.Mana, Ilyos paygʻambar ham bizga oʻxshash bir inson edi. Yomgʻir yogʻmasin deya, u astoydil iltijo qildi va yer yuziga uch yilu olti oy yomgʻir yogʻmadi.
18.U yana iltijo qilgach, osmondan yomgʻir yogʻdi va yerdan hosil unib chiqdi.
19.Ey birodarlarim, agar sizlardan biror kishi haqiqat yoʻlidan bosh tortsa, uni yana haqiqatga qaytarishga tirishinglar.
20.Bilinglarki, gunohkorni xato yoʻldan qaytargan kishi oʻlimdan bir jonni qutqargan va koʻp gunohlarni yuvgan boʻladi.

1 Peter I
1.Iso Masihning havoriysi men, Butrusdan – Pont, Galatiya, Kappadokiya, Asiya va Bitiniya viloyatlariga tarqalgan mumtoz musofirlarga salom!
2.Otamiz Xudo Oʻzining azaliy qaroriga binoan sizlarni tanladi, Oʻz Ruhi orqali muqaddas qildi, Iso Masihga itoat etmogʻingiz orqali Uning qoni ustingizga sepilishi uchun imkon yaratdi.     Sizlarga Xudo inoyati koʻpayib, xotiringiz jam boʻlsin.
3.Rabbimiz Iso Masihning Otasi Xudoga hamdu sanolar boʻlsin! U bizga behad rahm-shafqat koʻrsatdi, Iso Masihning tirilishi asosida bizni yangidan tugʻiltirib, tirik bir umidga ega qildi.
4.Samoda saqlanayotgan begʻubor, chirimas, soʻlmas bir meros sizlarni kutmoqda.
5.Oxirzamonda ochiq koʻrinishga tayyor boʻlgan ulugʻ najotga erishmogʻingiz uchun, imoningiz tufayli, Xudoning qudrati bilan qoʻriqlanmoqdasizlar.
6.Shu sababdan behad xursandsizlar. Hozir turli vasvasalar tufayli biroz qaygʻurishingizga toʻgʻri kelsa-da,
7.lekin bu vasvasalar imoningizni sinash uchun foydali ekanligini bilinglar. Hatto foniy oltin ham olovda toblanib, sinaladi. Shu singari, oltindan ham qimmatli boʻlgan imoningiz sinovdan oʻtib, Iso Masih osmondan zohir boʻlgach, sizlarga maqtov va shon-sharaf keltirsin.
8.Siz Masihni koʻrmagan boʻlsangiz ham, Unga muhabbat bogʻlayapsizlar. Hozir Masihni koʻrmagan holda Unga ishonyapsizlar va soʻz bilan ifodalab boʻlmaydigan darajada ulugʻ bir shodlik bilan toʻlib-toshmoqdasizlar.
9.Chunki imoningizning natijasi oʻlaroq jonlaringiz uchun najot topmoqdasizlar.
10.Sizlar topgan ulugʻ najot toʻgʻrisida qadim zamon paygʻambarlari ham karomat qilganlar, ular Xudo inoyatining mohiyatini sinchiklab tekshirganlar.
11.Masihning Ruhi ularda bor edi va ularga Masihning chekadigan azob-uqubatlariyu, oxirida erishadigan shon-shuhrati haqida oldindan ma’lumot berar edi. Bundan ilhomlangan paygʻambarlar Masih Ruhi kimni va qaysi paytni koʻrsatayotganini anglamoqqa tirishardilar.
12.Aslida paygʻambarlar bu tekshiruvlarni oʻzlari uchun emas, balki sizlar uchun qilganliklari haqida Xudodan vahiy olganlar. Hatto farishtalar ham bu sirlarni aniqlashni koʻp orzu qiladilar. Hozirgi davrda esa Injil targʻibotchilari osmondan yuborilgan Muqaddas Ruhdan ruhlanib, bularni sizlarga bayon etdilar.
13.Shuning uchun fikr-zikringiz ishda boʻlsin, hushyor boʻlinglar. Iso Masih osmondan tushib zohir boʻlganda sizlarga nasib boʻlajak inoyatga mutlaqo umid bogʻlanglar.
14.Gapga koʻnadigan bolalar kabi boʻlinglar, ilgarigi gʻaflat paytida sizlarni qamragan ehtiroslarga qaytmanglar.
15.Sizlarni da’vat etgan Xudo qanday muqaddas boʻlsa, sizlar ham butun yurish-turishingizda shunday muqaddas boʻlinglar.
16.Xudo: “Muqaddas boʻlinglar, zero Men muqaddasman”, deb aytgani yozilgan.
17.Har bir kishini yuz-xotir qilmasdan, qilmishiga yarasha taqdirlovchi Xudoga sizlar Otamiz deb murojaat qilar ekansiz, u holda musofirchilik davringizda Xudodan qoʻrqib yashanglar.
18.Bilasizlarki, ota-bobolaringizning bema’ni turmush tarzidan kumush yoki oltinga oʻxshash oʻtkinchi narsalar evaziga qutulmagansizlar.
19.Sizlar benuqson va begʻubor qoʻzi qoniga oʻxshagan Masihning qimmatbaho qoni evaziga qutulgansizlar.
20.Masih dunyo bino boʻlishidan burun tayinlangan boʻlsa ham, zamonning oxirida sizlar uchun paydo boʻldi.
21.Sizlar Masih vositasida Xudoga ishonasizlar. Xudo Masihni tiriltirib, ulugʻvorlikka erishtirdi. Bu imonda qattiq turinglar, Xudoga tamoman umid bogʻlanglar.
22.Sizlar Ilohiy Ruh va haqiqatni tan olib, jonlaringizni pok qilib, samimiy birodarlik muhabbatiga ega boʻlgansizlar. Shuning uchun bir-biringizni chin yurakdan, ixlos bilan sevinglar.
23.Sizlar foniy emas, balki boqiy urugʻdan, ya’ni Xudoning hayotbaxsh, abadiy kalomi orqali yangidan tugʻildingizlar.
24.Chunonchi  Tavrotda shunday yozilgan:     “Butun bashar bir oʻtga oʻxshar,     Oʻtning gulidaydir uning bor koʻrki.     Oʻt qurib qolar, guli ham toʻkilar.
25.Ammo Xudovand kalomi abadiy turar”.     Ana shu kalom – sizlarga yetib kelgan Injil Xushxabaridir.

1 Peter II
1.Buning uchun har qanday yomon niyat, hiyla-nayrang, har turli ikkiyuzlamachilik, rashk-hasad, gʻiybatchilikni bir chetga surib qoʻyinglar.
2.Yangi tugʻilgan chaqaloq sof ona sutini tusaganday, Xudo kalomini orzu qilinglar, toki u kalom bilan oziqlanib, oʻsib borib, najotga erishinglar.
3.Chunki siz Rabbimizning iltifotini tatib koʻrdingizlar.
4.Insonlar keraksiz deb tashlagan, lekin Xudo qimmatbaho deb tanlagan tirik tosh – Rabbimiz Iso Masihga yaqinlashinglar.
5.Oʻzlaringiz ham tirik tosh boʻlib ruhiy bino barpo etinglar. Iso Masih orqali Xudoga maqbul, ruhiy qurbonlik keltiradigan muqaddas ruhoniy boʻlinglar.
6.Mana, Tavrotda Xudo shunday degan:     “Men Sionda bir tosh oʻrnatgayman,     Mumtoz, qimmatbaho peshtoq toshi bu.     Unga ishongan kishi xijolat boʻlmas”.
7.Siz ishonuvchilar uchun bu tosh qimmatbahodir. Ammo imonsizlarga shu oyat toʻgʻri keladi:     “Quruvchilar keraksiz deb tashlagan tosh     Naq binoning peshtoqidan joy oldi,
8.Toʻsiq toshiyu, vasvasa qoyasi boʻldi”.     Imonsizlar Xudoning kalomiga itoat qilmaganlari uchun, qoqinadilar. Ular ana shu qismatga mahkum boʻlganlar.
9.Ammo sizlar – tanlangan bir avlod, Shohanshoh ruhoniylari, muqaddas xalq, Xudoning aziz qavmisizlar. Xudo sizlarni qorongʻilikdan Oʻzining ajoyib nuriga da’vat etgan, sizlar Uning fazl-kamolotidan xabar berish uchun tanlangansizlar.
10.Bir vaqtlar xalq emas edingizlar, endi esa Xudoning xalqisizlar. Bir vaqtlar marhamat topmagan edingizlar, endi esa Xudoning marhamatiga noil boʻldingizlar.
11.Ey sevganlarim, sizlardan oʻtinib soʻrayman, jonga qarshi kurashadigan nafs ehtiroslaridan saqlaninglar. Chunki siz bu dunyoda gʻaribu musofirsizlar.
12.Majusiylar orasida xatti-harakatingiz benuqson boʻlsin. Ular ezgu ishlaringizni koʻrib turib, sizlarni yomonlikda ayblab gʻiybat qilsalar ham, mahshar kuni Xudo oldida javob beradilar.
13.Rabbingiz haqi har xil insoniy tartib-intizomga boʻysuninglar; xoh oliy hokim boʻlgan podshohga,
14.xoh podshoh oʻrnida yomonlik qilganlarni jazolovchi va yaxshilik qilganlarni taqdirlovchi hokimga boʻysuninglar.
15.Chunki Xudoning irodasi shuki, yaxshilik qilish bilan aqlsiz va johil odamlarning ogʻziga urasizlar.
16.Ozod odamlardek yashanglar, ammo ozodlik niqobi ostida yomonlik qilmanglar. Xudoning qullariday boʻlib yuringlar.
17.Hamma odamlarni hurmat qilinglar. Imonli birodarlaringizni sevinglar. Xudodan qoʻrqinglar. Podshohni ehtirom qilinglar.
18.Ey xizmatkorlar, faqat yumshoq va xushfe’l xoʻjayinlargagina emas, balki fe’li-xoʻyi ters boʻlganlariga ham kamoli ehtirom bilan itoat qilinglar.
19.Agar biror kishi Xudoga ishonganidan vijdonan azob chekib, nohaq gʻam-gʻussaga chidasa, bu Xudoning inoyatidan dalolat beradi.
20.Agar qilgan gunohingiz uchun tayoq yeyishga chidasangiz, bu sizga qanday sharaf keltiradi? Ammo yaxshilik qilib, azobga chidasangiz, Xudo bundan rozi boʻladi.
21.Xudo sizlarni ana shu maqsadda da’vat etgan. Masih ham: “Mening izimdan yuringlar”, deb sizlar uchun azob chekib namuna boʻldi.  Tavrotda U haqda yozilganidek:
22.“U hech qanday gunoh qilmagan,     Ogʻzidan biron egri soʻz ham chiqmagan”.
23.Masih haqorat qilinganda hech kimga haqorat bilan javob qaytarmas edi, azob chekkanda esa hech kimga tahdid qilmas edi. Faqat odilona hukmlovchi Xudoga Oʻzini topshirar edi.
24.Biz gunoh qarshisida oʻlib, endi solihlik bilan yashashimiz uchun, U xochda gunohlarimizni Oʻz badaniga singdirdi. Uning yaralaridan siz shifo topdingizlar.
25.Ilgari choʻponsiz adashib yurgan qoʻylarga oʻxshar edingizlar, endi esa jonlaringizning Choʻponu Posboniga qaytib keldingizlar.

1 Peter III
1.Masihdan ibrat olib, siz, xotinlar ham, oʻz erlaringizga boʻysuninglar. Xudo kalomiga ishonmaydigan ba’zi kishilar siz, ayollarning or-nomusli, pokdomon xulq-atvoringizni koʻrib,  imon haqida biron soʻz aytilmasdanoq qoyil qolsinlar.
2.Sizning jozibangiz oʻrilgan sochlar, taqilgan oltinlar, chiroyli kiyimlar kabi tashqi zeb-ziynatdan iborat boʻlmasin.
3.Ammo yashirin qalbingizdagi yuvosh va sokin ruh sizlarning soʻlmaydigan ichki goʻzalligingiz boʻlsin. Buning Xudo oldida qadri azizdir.
4.Oʻtmish vaqtlarda Xudoga umid bogʻlagan muqaddas xotinlar ham oʻzlarini shu yoʻsinda bezab, erlariga boʻysunar edilar.
5.Masalan, Soro bibi Ibrohimni janobim deb atab, uning soʻziga quloq soldi. Agar sizlar yaxshilik qilishda qunt qilib, hech qanday qoʻrquvdan gʻulgʻulaga tushmasangiz, Soro bibining farzandlari hisoblanasizlar.
6.Shunga oʻxshab, siz, erlar ham, xotinlaringiz zaif jinsdan ekanligini hisobga olib, ular bilan oqilona munosabatda boʻlinglar. Ular ham abadiy hayot inoyatidan bahramand boʻlgani uchun, ularni hurmatga sazovor hisoblang va ibodatlaringizga xalal bermanglar.
7.Xullas, oʻzaro hamfikr, hamdard boʻlinglar, bir-biringizni birodarlarcha sevinglar. Bir-biringizga mehr-shafqatli va kamtar boʻlinglar.
8.Yomonlikka yomonlik, haqoratga haqorat bilan javob qaytarmanglar. Aksincha, duoyi xayr qilinglar, chunki oʻzlaringiz ham xayr-baraka olish uchun da’vat etilgansizlar.
9.Zaburda yozilishicha:     “Kimki uzoq umr koʻrishni sevib,     Yaxshi kunlar kelishini xohlasa,     U tilini yomon soʻzdan tutsin,     Ogʻzini egri gapdan tiysin.
10.Yomonlikdan qochib, yaxshilik qilsin.     Tinchlikni qidirib, uning payidan boʻlsin.
11.Chunki Xudovandning koʻzi solihlardadir.     Solihlar figʻoniga U quloq solar,     Badkirdorlardan esa yuz oʻgirar”.
12.Agar yaxshilik qilishga bel bogʻlasangiz, sizlarga kim ozor berar edi?
13.Hattoki haqiqat yoʻlida azob-uqubat cheksangiz, baxtiyor boʻlasizlar. Doʻq-poʻpisa qiluvchilardan qoʻrqmanglar, dovdiramanglar.
14.Rabbingiz Masihga yuraklaringizdan muqaddas joy beringlar. Dilingizdagi umid haqida sizdan har bir soʻragan kishiga javob berishga doimo tayyor boʻlinglar.
15.Lekin buni muloyimlik va ehtirom bilan bajo qilinglar, vijdoningizni toza tutinglar. Shunday qilib, Masih yoʻlidagi yaxshi yurish-turishingizni mazammat qilganlar sizlarni yomonlab aytgan gaplaridan uyalsinlar.
16.Agar Xudoning irodasi bilan azob chekishingiz lozim boʻlsa, yomonlik qilib azob chekishdan koʻra, yaxshilik qilib azob chekish afzaldir.
17.Chunki Masih ham bizni Xudoga yaqinlashtirish va gunohlarimizni yuvish uchun bir marta azob chekib, oʻldi. Oʻzi solih kishi boʻlgani holda, gunohkorlar uchun qurbon boʻldi. Uning badanini oʻldirishgan boʻlsa-da, Ruhi tirildi.
18.Masihning Ruhi esa borib, zindonga qamalgan ruhlarga va’z aytdi.
19.Bular qadim zamonda, Nuh paygʻambar oʻz kemasini qurayotgan zamonda Xudoning sabrini inobatga olmay, itoatsiz boʻlgan edilar. Oʻsha kemadan oz kishi, ya’ni sakkiz jongina suvdan oʻtib qutulgan edilar.
20.Mana shu suv – hozirgi suvda imon keltirish marosimining timsolidir. Bu marosimning ma’nosi badanni kirdan tozalash emas, balki Xudodan pok vijdonni soʻrashdir. Sizlar ham suvga choʻmib imon keltirganingizda, Iso Masihning tirilishi tufayli najot topdingizlar.
21.Masih esa osmonga chiqib, Xudoning oʻng tomonida oʻtirib, farishtalar va koinotdagi barcha kuch-qudratlar ustidan hokimiyat oʻrnatdi.

1 Peter IV
1.Masih biz uchun jisman azob chekib, oʻldi. Sizlar bundan oʻrnak olinglar. Chunki jisman azob chekkan kishi boshqa gunoh qilishni bas qiladi.
2.Endi bu badanda yashash uchun qolgan vaqtingizni boshqa odamlarday nafsingizni oʻylab emas, balki Xudoning irodasini oʻylab oʻtkazinglar.
3.Sizlar oʻtmishda majusiylarga yoqib yashaganligingiz endi yetar. Oʻsha vaqtlarda fisq-fujur, shahvatparastlik, sarxushlik, aysh-ishrat, kayf-safolar hamda butparastlik razolati bilan kun kechirgansizlar.
4.Endi esa ular kabi yurmayapsizlar, ularning shaloqliklari seliga oʻzlaringizni tashlamayapsizlar. Majusiylar bundan hayron boʻlib, sizlarni yomonlamoqdalar.
5.Ular tirigu oʻliklarni hukm etishga tayyor boʻlgan Xudoga hisob beradilar.
6.Oʻliklarga kelsak, ular hamma odamzod qatori oʻlib, badanlari jazolandi. Ammo ularning ruhi Xudoga muvofiq yashasin deb, Injil Xushxabari oʻliklarga ham yetkazildi.
7.Endi borliq mavjudot oxirlab qoldi. Shuning uchun aql bilan ish tutinglar, ibodat qilish uchun hushyor boʻlinglar.
8.Avvalo bir-biringizni ixlos bilan sevinglar. Chunki sevgi koʻp gunohlarni yuvadi.
9.Oʻzaro zorlanmay mehmondoʻstlik qilinglar.
10.Xudo sizlarga har turli qobiliyat bergan. Har biringiz shu qobiliyatingizni ishga solib, bir-biringizga xizmat qilinglar, Xudoning boy ehsonlarini parvarish qiluvchilar kabi kun kechiringlar.
11.Kim soʻzlasa, Xudoning soʻzlari qilib aytsin. Kim xizmat qilsa, Xudo bergan kuch bilan xizmat qilsin. Shunday qilib, Iso Masih orqali Xudo har bir ish va soʻzda ulugʻlansin. Abadiy ulugʻvorlik va saltanat Unikidir. Omin.
12.Ey sevganlarim, sizlarni sinash uchun boshingizga kelayotgan otashli imtihonni ajib voqea deb, hayron boʻlmanglar.
13.Aksincha, Masihning qancha azoblariga sherik boʻlayotgan boʻlsangiz, shuncha xursand boʻlinglar! Shunda U shon-sharaf ila osmondan tushib zohir boʻlgach, koʻnglingiz yana koʻproq quvonchlarga toʻladi.
14.Agar Masih nomi tufayli sizlarni haqorat qilishsa, baxtiyorsizlar! Chunki Xudoning Ruhi, shon-sharaf Ruhi sizlarda maskan qiladi. [Ularga qolsa, Ruhni haqorat qiladilar, sizlarda esa sharaflanadi.]
15.Sizlardan hech kim qotil, oʻgʻri, yomonlik qiluvchi yoki fitna-fasodchi boʻlib azob chekmasin.
16.Lekin agar biror kishi Masihiy boʻlgani uchun azob cheksa, uyalmasin, aksincha, bu nom bilan Xudoni ulugʻlasin.
17.Xudoning Oʻz xonadonini hukm qilish vaqti allaqachon boshlandi. Agarda biz birinchi navbatda hukm qilinadigan boʻlsak, unda Xudoning Injiliga itoatsizlik qilganlarning oxirati nima boʻladi?  Sulaymon matallarida yozilishicha:
18.“Agar solih odam zoʻrgʻa qutulsa,     Betavfiqu gunohkorning ahvoli nima boʻladi?”
19.Shunday qilib, Xudo irodasiga koʻra azob chekayotganlar yaxshilik qilishga bel bogʻlasinlar va Oʻz soʻziga sodiq boʻlgan Parvardigorga jonlarini bagʻishlasinlar.

1 Peter V
1.Masih chekkan azob-uqubatlarning shohidi hamda Uning namoyon boʻlajak ulugʻvorligining qatnashchisi sifatida oʻzimday oqsoqollardan oʻtinib soʻrayman:
2.nazoratingizdagi Xudoning suruvini yaxshi boqinglar. Bu ishni majburiy emas, balki Xudoga yoqadigan darajada koʻngildan chiqarib qilinglar. Qabih gʻarazgoʻyliksiz, sidqidildan ish tutinglar.
3.Qoʻlingiz ostidagi suruvga hukmronlik qilmasdan, yaxshi oʻrnak koʻrsatinglar.
4.Ana shunda, Bosh Choʻpon osmondan namoyon boʻlganda, sizlar soʻlmas, ulugʻ jamol tojiga sazovor boʻlasizlar.
5.Ey yoshlar, sizlar ham oqsoqollarga itoat qilinglar. Hammangiz bir-biringizga yumshoq muomalada boʻlinglar. Chunki “Xudo magʻrurlarga qarshi, ammo kamtarlarga inoyatlidir”.
6.Shunday qilib, oʻz vaqtida bizlarni yuksaltirsin deb, Xudoning qudratli qoʻli ostida oʻzingizni kamtar tutinglar.
7.Butun gʻamlaringizni Xudoga tashlanglar, Uning Oʻzi sizlarga gʻamxoʻrlik qiladi.
8.Hushyor va bedor boʻlinglar. Dushmaningiz iblis birovni yutib yuborish uchun izlab, sherday boʻkirib kezib yuribdi.
9.Dunyoning har yogʻidagi birodarlaringiz xuddi shunday azoblarga duchor boʻlayotganlarini bilib, mustahkam imon bilan iblisga qarshi turinglar.
10.Xudo har xil mehru inoyatning manbaidir. Iso Masih orqali U bizni Oʻzining abadiy, ulugʻvor jannatiga da’vat etgan. Qisqa bir muddat azob chekkaningizdan keyin, Oʻzi sizlarni maqsadingizga erishtiradi, kuch-qudratli, sabotli va mustahkam qilib qoʻyadi.
11.Shon-shuhrat va saltanat abadulabad Unikidir. Omin.
12.Bularni oʻzimning fikrimcha ishonchli boʻlgan birodarimiz Silvan orqali sizlarga qisqacha yozib yubordim. Shu bilan sizlarga dalda berib, ta’kidlab aytmoqchimanki, bu  azob-uqubatlar Xudoning haqiqiy inoyatidan dalolat beradi. Uning inoyatida sobit qolinglar.
13.Xudo oʻzingiz kabi tanlagan Bobildagi Masih jamoati va oʻgʻlim Mark sizlarga salom yoʻllamoqdalar.
14.Bir-biringizni muhabbat bilan oʻpib salomlashinglar. Iso Masihga tegishli boʻlgan hammalaringizga tinchlik boʻlsin. Omin.

2 Peter I
1.Iso Masihning quli va havoriysi men, Simun Butrus, odil Xudoyimiz va Xaloskorimiz Iso Masih soyasida bizning qimmatli imonimizga teng bir imonga erishgan barchaga salom aytaman.
2.Xudoni va Rabbimiz Isoni tanib-bilganingiz sayin, sizlarga Xudo inoyati oshib, xotiringiz jam boʻlsin.
3.Rabbimiz Iso Oʻzining ulugʻvorligi va kamoloti sharofati ila bizni da’vat etgan va bizga Oʻzini tanitgan. Yashash va Xudo yoʻlida yurishimiz uchun kerak boʻlgan hamma narsani U bizga Oʻziga xos ilohiy kuch-qudrat bilan ato etgan.
4.Bu dunyo yomon ehtiroslar natijasida buzilib bormoqda. Sizlar bundan qochib qutulinglar, deb Xudo bizga koʻp ulugʻ va qimmatli va’dalarni bergan. Bular roʻyobga chiqib, sizlar ilohiy tabiatdan bahramand boʻlasizlar.
5.Bularni nazarda tutib, imoningizni but qilishga jon kuydiringlar. Shunday qilib, imoningiz ustiga fazl-kamolotga ega boʻlinglar. Fazl-kamolotingiz ustiga ong-bilimga ega boʻlinglar.
6.Ong-bilimingiz ustiga nafsni tiyishni oʻrganinglar. Nafsni tiyish ustiga sabr-toqatli boʻlinglar. Sabr-toqatingiz ustiga diyonatga ega boʻlinglar.
7.Diyonatli boʻlish ustiga birodarlaringizni sevinglar. Birodarsevarlik ustiga tugal muhabbatga ega boʻlinglar.
8.Agar bu xislatlar sizda mavjud boʻlsa hamda yana ortib borayotgan boʻlsa, unda siz Rabbimiz Iso Masihni tanib-bilish yoʻlida na sust, na samarasiz boʻlasizlar.
9.Bu xislatlardan benasiblar esa kaltabin va koʻrdir, ular avvalgi gunohlaridan tozalanganini unutganlar.
10.Shuning uchun, ey birodarlar, Xudo sizlarni tanlaganini va da’vat etganini bilib, bunga munosib boʻlmoq uchun yana astoydil harakat qilinglar. Bu yoʻlni tutsangiz, hech vaqt qoqinmaysizlar.
11.Shunday qilib, Rabbimiz va Xaloskorimiz Iso Masihning abadiy Shohligiga kirish yoʻli sizlarga keng ochiladi.
12.Sizlar bu narsalarni bilar ekansiz va tan olgan haqiqatda qattiq turar ekansiz, men har doim bularni eslatib turishni xohlayman.
13.Bu foniy makonimda boʻlgunimcha, bularni eslatish bilan sizlarni uygʻotib turishni lozim koʻraman.
14.Chunki bu makonimdan ayrilish vaqtim yaqinlashganini bilaman, Rabbimiz Iso Masih Oʻzi buni menga ma’lum qilgan.
15.Bu dunyoni tark etganimdan keyin ham sizlar doimo bularni xotirlashingiz uchun jon kuydirmoqdaman.
16.Biz Rabbimiz Iso Masihning kuch-qudrat bilan kelishi haqida sizlarga ma’lumot berganimizda, uydirma afsonalarni gapirib kelmadik. Uning salobatini oʻz koʻzimiz bilan koʻrganmiz.
17.Masih Otasi Xudodan hurmat va shon-sharaf qabul qildi. Ulugʻvorlik toʻkib turadigan dargohi sharifdan Masihga bir sado kelib: “Bu Mening sevikli Oʻgʻlimdir, Undan mamnunman”, – dedi.
18.Biz aziz togʻda U bilan birga boʻldik, osmondan kelgan bu sadoni oʻzimiz ham eshitdik.
19.Shuning uchun  qadimgi paygʻambarlarning soʻzlari biz uchun yanada qat’iy boʻlib qoldi. Sizlar bu soʻzlarga rioya etib, yaxshi ish qilasizlar. Tong yulduzi chiqib, kun yorigungacha, qorongʻi joyda chiroq qanday nur sochsa, paygʻambarlarning soʻzlari sizning yuragingizga shunday nur sochib tursin.
20.Eng avval shuni bilinglarki, paygʻambar kitoblarida uchraydigan bashoratlarning birortasi ham birovning xususiy tafsiriga bogʻliq emas.
21.Hech bir paygʻambar oʻzining insoniy xohishi bilan bashorat qilgan emas. Bu aziz odamlar Muqaddas Ruh tomonidan harakatga keltirilib, Xudoning soʻzlarini gapirib berganlar.

2 Peter II
1.Isroil xalqi orasida soxta paygʻambarlar boʻlgani kabi, sizlarning orangizda ham soxta ustozlar boʻladi. Oʻzlarini  qullikdan sotib olgan Egalarini ular inkor etib, orangizda juda zararli bid’atlarni tarqatadilar. Bu kishilar nogahon halokatga yoʻliqib qoladilar.
2.Koʻp odamlar ularning fisq-fujur ishlariga mahliyo boʻladi. Ular tufayli haqiqat yoʻli haqoratga duchor boʻladi.
3.Ular tamagir boʻlganidan, xushomad gaplar bilan sizlarning hisobingizdan davlat orttiradilar. Mana, ularning jazosi qadimdanoq tayyor turibdi, halokati esa kechikmayapti.
4.Chunki Xudo hatto gunoh qilgan farishtalarni ham ayamagan. Hukm kunigacha saqlansinlar deb, U ularni jahannamning zimiston gʻorlariga qamab qoʻygan.
5.Xudo qadimgi dunyoni ham ayamadi. U xudosizlar dunyosi ustiga toʻfon keltirib, faqat solihlik yoʻlini xabarlab yurgan Nuh va boshqa ozgina kishini, ya’ni hammasi boʻlib sakkiz jonnigina saqladi.
6.Xudosizlar boshiga keladigan balolardan ibrat boʻlsin, deb Xudo Sadoʻm va Gʻamoʻra shaharlarini ham halokatga mahkum etdi va kulga aylantirdi.
7.Bebosh odamlarning buzuq xatti-harakatidan azob chekkan solih Lutni esa Xudo qutqardi.
8.Oʻsha xalq orasida yashagan bu solih odam ularning haqsiz ishlarini koʻrar, eshitar va oʻzining solih jonini kundan-kunga qiynar edi.
9.Bundan anglashiladiki, xudojoʻylarni vasvasadan qanday qutqarishni, jazoga mahkum betavfiqlarni esa qiyomat kunigacha qanday saqlashni Xudovand biladi.
10.Ayniqsa, shahvoniy havaslarga berilib, oʻz tanasini bulgʻatuvchi, ilohiy hokimiyatni esa rad qiluvchi surbet va oʻjar odamlarni jazolash yoʻlini Xudovand biladi.     Ular samoviy mavjudotlarni haqorat qilishdan ham qoʻrqmaydilar.
11.Farishtalar odamlardan ancha kuchliroq va qudratliroq boʻlganiga qaramay, Xudovand huzurida bu mavjudotlarni qargʻab hukm etmaydilar.
12.Ammo bu odamlar-chi, aqliga sigʻdirolmaydigan hamma narsani yomonlaydilar, faqat tugʻma his-tuygʻulari bilangina yashaydilar, xuddi ovlanib yoʻq qilinish uchun tugʻilgan ongsiz hayvonlarga oʻxshaydilar. Ular aynan hayvon singari yoʻq boʻlib ketadi,
13.qilgan nohaqliklariga yarasha jazo oladilar.     Bular kunduz kuni aysh-ishratni oʻzlari uchun huzur-halovat deb hisoblaydilar. Ular nomingizga dogʻu gʻubor tushiradilar. Sizlar bilan ziyofatga oʻtirganlarida, oʻzlarining axloqiy buzuqligidan zavqlanadilar.
14.Koʻzlari zinoga toʻymaydi, tinimsiz gunoh qiladilar. Ular sabotsiz kishilarni ovlab, yoʻldan ozdiradilar. Koʻngillari tamagirlikka oʻrganib qolgan la’nati odamlardir.
15.Ular toʻgʻri yoʻlni tark etdilar, ular Ba’oʻr oʻgʻli Bal’om yoʻlidan borib, gumroh boʻldilar. Bal’om harom yoʻl bilan topgan pulini sevib qolgan edi.
16.Lekin uning gunohi fosh boʻlib qoldi. Tilsiz eshak tilga kirib, inson tili bilan bu paygʻambarning tentakligiga toʻsqinlik qildi.
17.Bu odamlar esa suvsiz buloqlardir, boʻron haydagan toʻzon va bulutdirlar. Ular uchun tim qorongʻi zulmat tayyorlab qoʻyilgan.
18.Chunki xato yoʻldan zoʻrgʻa qochib qutulgan imonlilarni ular dabdabali, devonavor gaplar bilan avrab, nafslariga oʻt tushirib, fisqu fujur havasi bilan qiziqtiradilar.
19.Oʻzlari buzgʻunlikning quli boʻla turib, ularga erkinlik va’da beradilar. Ammo odam nimadan yengilsa, uning quli boʻladi.
20.Ular Rabbimiz va Xaloskorimiz Iso Masihni bilib olib, dunyoning qabohatlaridan qochib qutulgan edilar. Agar bundan keyin ular yana shunday ishlarga aralashib, magʻlub boʻlsalar, unda soʻnggi ahvollari avvalgi ahvollaridan battar boʻladi.
21.Solihlik yoʻlini bilgandan keyin, tan olgan muqaddas amrdan yuz oʻgirgandan koʻra, bu yoʻlni hech bilmagan ular uchun yaxshiroq boʻlar edi.
22.Mana bu ishonchli maqol ularga aynan toʻgʻri keladi:     “It oʻzining qusganiga qaytar”,shuningdek:     “Yuvilgan toʻngʻiz balchiqda agʻnagani qaytar”.

2 Peter III
1.Ey sevganlarim, endi sizlarga bu ikkinchi maktubni yozyapman. Bu mavzularni yodingizga solib, sizda pok fikr uygʻotishga harakat qilmoqdaman.
2.Muqaddas paygʻambarlarning ilgarigi vaqtlarda aytgan soʻzlarini, shuningdek, Rabbimiz va Xaloskorimiz Isoning Oʻz havoriylariga sizlar uchun topshirgan vasiyatini eslab turishingizni istayman.
3.Avvalo shuni bilinglarki, oxirgi kunlarda oʻz nafsiga mahliyo boʻlib yuradigan hayosiz masxarabozlar paydo boʻladi.
4.Ular: “Rabbingizning qaytishi toʻgʻrisidagi va’da qani? Mana, ota-bobolarimiz oʻtgandan buyon, hamma narsa avval boshda qanday yaratilgan boʻlsa, shunday turibdi”, – deb masxara qiladilar.
5.Vaholanki, ular ataylab shuni esdan chiqaradilarki, azalda Xudoning kalomi orqali yeru osmon bunyod boʻlgan. Yer esa suvdan chiqib, suv bilan yaratilgan.
6.Yana suvdan – toʻfon suvidan qadimgi dunyo mahv boʻlgan.
7.Hozirgi yeru osmon esa oʻsha ilohiy kalom orqali saqlanib turibdi, Xudo betavfiq odamlar uchun belgilagan hukm va halokat kunigacha yonish uchun tayyor turibdi.
8.Ey sevganlarim, shugina e’tiboringizdan qochmasinki, Xudovand nazarida bir kun ming yil va ming yil bir kun kabidir.
9.Ba’zilar oʻylaganday, Rabbimiz bergan va’dasini amalga oshirishga imillamayapti. Aksincha, U hech kimning halok boʻlishini istamay, hamma tavba qilsin, deb sabr-toqat bilan kutib turibdi.
10.Kechasi oʻgʻri qanday kelsa, Rabbimizning mahshar kuni ham xuddi shunday nogahon kelib qoladi. U kuni osmon gumburlab tamom boʻladi, moddiy unsurlar qizib, erib ketadi, yer va unda qilingan har bir ish kulga aylanadi.
11.Oʻsha kunda hamma narsa yoʻq boʻlib ketar ekan, sizlar qanday kishilar boʻlmogʻingiz kerak?
12.Xudoning kunida osmon yonib yoʻq boʻlar, moddiy unsurlar esa qizib, erib ketar ekan, sizlar oʻsha kunni muqaddas yurish-turish, diyonat bilan kutishingiz va shu yoʻsinda uning kelishini tezlashtirishingiz kerak.
13.Chunki Xudoning ahd qilgani boʻyicha, biz adolat hukm suradigan yangi yer va yangi osmonni kutyapmiz.
14.Buning uchun, ey sevganlarim, modomiki bularni kutyapsiz ekan, Xudo oldida tinch-totuvlik bilan yashab, begʻubor va benuqson odamlar boʻlishga jon kuydiringlar.
15.Sevikli birodarimiz Pavlus ham oʻziga berilgan donolik bilan sizlarga qanday yozgan boʻlsa, xuddi shu kabi Rabbimizning sabr-toqatini qutulish fursati deb hisoblanglar.
16.Pavlus hamma maktublarida bu mavzular haqida gapiradi-ku. Ularda tushunish qiyin boʻlgan ba’zi mavzular borki, johil va sabotsiz kishilar boshqa muqaddas yozuvlarni buzganlaridek, ularni ham buzib talqin qiladilar. Bu esa ularni halokatga yoʻliqtiradi.
17.Ey sevganlarim, bularni oldindan bilar ekansiz, ehtiyot boʻlinglar, yana boshboshdoq odamlarning gʻavgʻosi bilan yoʻldan ozmanglar, topgan qaroringizdan aynimanglar.
18.Rabbimiz va Xaloskorimiz Iso Masihning inoyatiga tayanib, Uni tanib-bilib borgan sayin rivoj topinglar.     Hozirdan to mangu kungacha Unga shon-shuhrat boʻlsin! Omin.

1 John I
1.Azaldan bor boʻlgan Hayot Kalomi borasida biz eshitib tamosho qilgan, koʻzlarimiz koʻrgan, qoʻllarimiz sezganini sizlarga ma’lum qilmoqdamiz.
2.Hayot zohir boʻldi, Otaning huzuridagi abadiy Hayot bizga zohir boʻldi. Biz Uni koʻrdik va shohid boʻlib sizlarga bildirmoqdamiz.
3.Sizlar biz bilan munosabatda boʻlinglar, deb mana shu koʻrib eshitganlarimizdan sizlarni xabardor qilmoqdamiz. Biz esa Ota bilan va Uning Oʻgʻli Iso Masih bilan munosabatdamiz.
4.Bularni sizlarning shodligingiz tugal boʻlishi uchun yozyapmiz.
5.Masihdan eshitib, sizlarga bildirayotgan xabarimiz shuki, Xudo – nur, Unda hech qanday qorongʻilik yoʻq.
6.Agar U bilan aloqa qilamiz, deb qorongʻilikda yursak, yolgʻon gapirib, haqiqatga xilof ish qilgan boʻlamiz.
7.Biroq Uning Oʻzi nurda boʻlgani kabi, biz ham nurda yursak, bir-birimiz bilan aloqa qilamiz va Uning Oʻgʻli Isoning qoni bizni har qanday gunohdan pok qiladi.
8.Agar gunohimiz yoʻq desak, oʻz-oʻzimizni aldagan boʻlamiz va koʻnglimizda haqiqat boʻlmaydi.
9.Agar gunohlarimizni e’tirof etsak, Xudo gunohlarimizdan oʻtadi va bizni har turli nohaqlikdan forigʻ qiladi. Chunki U Oʻz soʻzida sodiq va adolatlidir.
10.Agar gunoh qilganimiz yoʻq desak, Xudoni yolgʻonchi qilib qoʻygan boʻlamiz va qalbimizdan Uning kalomi joy olmaydi.

1 John II
1.Ey farzandlarim, bularni shuning uchun yozyapmanki, sizlar gunoh qilmanglar. Bordiyu birortamiz gunoh qilib qoʻysak, Otaning oldida odil homiymiz – Iso Masih bor.
2.Uning Oʻzi yolgʻiz bizning gunohlarimiznigina emas, balki butun dunyoning gunohlarini yuvish uchun qurbon boʻldi.
3.Agar biz Uning amrlariga rioya qilsak, Uni bilib olganimizga amin boʻlamiz.
4.Uni bilaman deb turib, Uning amrlariga rioya qilmagan kishi yolgʻonchi boʻladi, unda haqiqat yoʻq.
5.Kimki Masihning kalomiga rioya qilsa, u kishida Xudoning sevgisi haqiqatan kamolga yetgan boʻladi. Biz Xudo bilan bir tan ekanimizni ana shundan bilib olamiz.
6.Xudo bilan bir tanman, degan kishi Masih yurganday yurmogʻi shart.
7.Ey mahbublarim, sizlarga yangi amrni emas, balki oʻzingiz dastlab qabul qilgan qadimgi amrni yozyapman. Qadimgi amr – sizlar eshitgan Xudo kalomi.
8.Shu bilan birga, yangi amrni yozyapman desam ham boʻladi, zero qorongʻilik oʻtib, haqiqiy nur hozirdan porlamoqda. Bu haqiqat Masihda ham, sizlarda ham ochiq koʻrinmoqda.
9.Kimki nurda yuribman desa-yu, lekin birodaridan nafratlansa, u hali ham qorongʻilikdadir.
10.Kimki birodarini sevsa, u nur ichida yashaydi va qoqinishga yoʻl qoʻymaydi.
11.Ammo birodaridan nafratlangan kishi qorongʻilikda boʻladi. U qorongʻilikda yuradi-yu, qayerga borayotganini bilmaydi; chunki qorongʻilikda uning koʻzlari koʻr boʻlgan.
12.Ey farzandlarim, sizlarga yozyapman:     Masih nomi tufayli gunohlaringiz kechirilgan.
13.Ey otalar, sizlarga yozyapman:     Azaldan bor Boʻlganni bildingizlar.     Ey yigitlar, sizlarga yozyapman:     Yovuz shayton ustidan gʻolib chiqdingiz.     Ey bolalar, sizlarga yozyapman:     Sizlar Otamiz Xudoni tanib oldingiz.
14.Otalar, sizlarga yozdim:     Siz azaldan bor Boʻlganni tanib oldingiz.     Yigitlar, sizlarga yozdim:     Sizlar baquvvatsizlar,     Xudo kalomini dilingizda saqlayotirsiz,     Yovuz shayton ustidan gʻolib chiqdingizlar.
15.Dunyoga va undagi narsalarga muhabbat qoʻymanglar. Kim dunyoga muhabbat qoʻysa, uning qalbidan Otaning muhabbati joy olmaydi.
16.Chunki dunyoga xos har bir narsa – tana nafsi, hirsli koʻzlar, maishatga oid kibr-havo Otadan emas, balki dunyodandir.
17.Dunyo ham, uning nafsi ham oʻtib ketadi. Lekin Xudoning irodasini bajo keltirgan kishi abadiy yashaydi.
18.Ey farzandlarim, dunyoning soʻnggi damlari keldi! Dajjol kelishini eshitgansizlar, hozirdanoq koʻp dajjollar paydo boʻldi. Ana shundan biz soʻnggi damlarni yashayotganimizni bilamiz.
19.Ular oʻzimizning oramizdan chiqdilar, lekin ular bizga qarashli emas. Agar bizga qarashli boʻlganlarida edi, biz bilan qolgan boʻlar edilar. Ular bizdan ayrilib ketdilar, ma’lum boʻldiki, hammasi ham bizga qarashli emas.
20.Sizlar hammasini bilasizlar, chunki siz tabarruk Masihning Ruhiga egasizlar.
21.Men buni, haqiqatni bilmaydilar, deb yozayotganim yoʻq. Aksincha, sizlar haqiqatni bilasizlar, shuningdek, har qanday yolgʻon haqiqatdan paydo boʻlmasligini bilasizlar.
22.Agar Isoning Masihligini inkor etuvchi yolgʻonchi boʻlmasa, unda yolgʻonchi kim? Ota va Oʻgʻilni kim inkor etsa, dajjol oʻshadir.
23.Kimda-kim Oʻgʻilni inkor etsa, unda Ota yoʻq. Kimda-kim Oʻgʻilni tan olsa, unda Ota ham bor.
24.Sizlar azaldan eshitgan kalomni dilingizda saqlanglar. Agar azaldan eshitgan kalom dilingizda saqlansa, sizlar ham Oʻgʻil, ham Ota bilan bir tan boʻlasizlar.
25.Masihning bizlarga bergan va’dasi ana shu, ya’ni abadiy hayotdir.
26.Bularni sizlarni yanglishtiradiganlar borligi uchun yozdim.
27.Holbuki, sizlar Masihning Ruhini qabul qilgansizlar. Uning Ruhi ichingizda yashayotgani uchun, sizlarga hech kimning biror narsa oʻrgatishiga ehtiyoj yoʻq. Masihning Ruhi haqiqiy, soxta emas. U sizlarga hamma narsani oʻrgatadi. Masih sizlarga oʻrgatganidek, U bilan aloqada boʻlib yashanglar.
28.Ha, farzandlarim, endi Masih bilan aloqada boʻlib yashanglar, toki U olamga qaytib kelganda dadil boʻlaylik, Uning oldida uyatga qolmaylik.
29.Agar Uning solih ekanligini bilar ekansizlar, shuni ham bilinglarki, toʻgʻri ish qilgan har bir kishi Uning farzandidir.

1 John III
1.Qaranglar, Otamiz bizni bolalarim deb, qanday buyuk bir muhabbat koʻrsatdi! Haqiqatan ham, biz Uning bolalarimiz. Dunyo Otamizni tanimagani uchun, bizni ham tanimayapti.
2.Ey mahbublarim, hozir biz Xudoning bolalari boʻlsak-da, kelajakda nima boʻlishimiz hanuz noaniq. Faqat shuni bilamizki, Iso Masih zohir boʻlganda, biz U singari boʻlamiz; U qanday boʻlsa, shunday holda koʻramiz.
3.Masihga bunday umid bogʻlagan har bir kishi oʻzini poklaydi, chunki Masih pokdir.
4.Gunoh qiluvchi har bir kishi qonunbuzar bilan tengdir. Gunoh – qonunsizlik demakdir.
5.Masih esa gunohlarimizni aritish uchun paydo boʻlganini bilasizlar. Unda gunoh yoʻq.
6.Masih bilan bir tan boʻlgan hech kimsa gunoh qilmaydi. Kim gunoh qilib yursa, Uni koʻrmagan ham, tanimagan ham.
7.Ey farzandlarim, hech kim sizlarni aldamasin. Masih qanday solih boʻlsa, toʻgʻri ish qiluvchi kishi ham U singari solihdir.
8.Gunoh qiluvchi kishi esa iblis zotidir. Chunki dastlab iblis gunoh qilgan. Xudoning Oʻgʻli esa iblisning ishlarini barbod qilmoq uchun paydo boʻldi.
9.Xudodan tugʻilgan hech bir kishi gunoh qilmaydi, chunki Xudoning urugʻi uning ichida qoladi. U Xudodan tugʻilgani uchun gunoh qila olmaydi.
10.Kimda-kim toʻgʻri ish qilmasa, birodarini sevmasa, u Xudo zotidan emas. Xudoning bolalari ham, iblisning bolalari ham shundan bilinadi.
11.Boshda sizlar Masihdan eshitgan vasiyat shu: bir-birimizni sevaylik!
12.Oʻz ukasini qatl qilgan iblis zoti Qobilga oʻxshamaylik. Qobil ukasini nima uchun oʻldirdi? Chunki uning ishlari qabih, ukasining ishlari esa solih edi.
13.Ey birodarlarim, agar dunyo sizdan nafratlanayotgan boʻlsa, hayratlanmanglar.
14.Biz oʻlim holatidan hayotga oʻtganimizni bilamiz, chunki biz birodarlarimizni sevamiz. Kimki birodarini sevmasa, oʻlim holatida qoladi.
15.Birodaridan nafratlangan har qanday kishi qotildir. Hech bir qotil esa abadiy hayotga ega boʻlmasligini bilasizlar.
16.Masih bizlar uchun jonini fido qildi, ana shundan biz muhabbatni bildik. Biz ham birodarlarimiz uchun jonimizni berishga burchlimiz.
17.Agar biror kishi farovon hayot kechirayotgan boʻlsa-yu, birodarini muhtojlik holatida koʻrib turib, koʻnglini tosh qilsa, qanday qilib u odamda Xudoning sevgisi joy oladi?
18.Ey farzandlarim, biz soʻz yoki til bilangina emas, balki amalda va haqiqatda sevishimiz lozim.
19.Shu tariqa biz haqiqat ahli ekanimizga ishonch hosil qilamiz va Xudo oldida koʻnglimiz xotirjam boʻladi.
20.Agarda koʻnglimiz bizni ayblasa, Xudo koʻnglimizdan ulugʻ ekanini bilamiz. Chunki U hamma narsani aniq biladi.
21.Ey mahbublarim, agar vijdonimiz bizni qiynamasa, Xudo oldida dadil boʻlamiz
22.va Undan nimaiki soʻrasak, U beradi. Chunki biz Uning amrlarini bajo keltirib, Unga maqbul boʻlgan ishlarni qilayotirmiz.
23.Ilohiy amr – Xudoning Oʻgʻli Iso Masihga ishonishdan va xuddi Iso Masih buyurganidek, bir-birimizni sevishdan iborat.
24.Kim Xudoning amrlarini bajo keltirsa, u Xudo bilan bir tan, Xudo ham u bilan bir tan boʻladi. Xudo vujudimizda yashayotganini shundan bilamizki, U bizga Oʻz Ruhini berdi.

1 John IV
1.Ey mahbublarim, har qanday ruhga inonavermangiz. Xudodan boʻlgan-boʻlmaganligini bilish uchun ruhlarni sinovdan oʻtkazingiz. Chunki dunyoda koʻpgina soxta paygʻambarlar paydo boʻlgan.
2.Odam vujudi bilan dunyoga kelgan Iso Masihni tan oluvchi har bir ruh Xudodandir. Xudoning Ruhini shundan taniysizlar.
3.[Odam vujudi bilan dunyoga kelgan] Iso Masihni tan olmovchi har qanday ruh Xudodan emas. Bu – dajjolning ruhi. Dajjol kelishini sizlar eshitgan edingizlar. Mana, hozirdan u dunyodadir.
4.Ey farzandlarim, sizlar Xudodansizlar va soxta paygʻambarlarni yengdingizlar. Chunki ichingizdagi Ruh dunyoda hukm surayotgan ruhdan ustundir.
5.Ular bu dunyodan, ularning gapi ham bu dunyoga oid, shuning uchun dunyo ularni tinglaydi.
6.Bizlar esa Xudodanmiz, kim Xudoni tanisa, u bizni tinglaydi. Xudodan boʻlmagan bizni tinglamaydi. Ana shundan biz haqiqat ruhini va aldash ruhini taniymiz.
7.Ey mahbublarim, bir-birimizni sevaylik. Chunki sevgi Xudodandir. Har bir sevuvchi kishi Xudodan tugʻilgan va Xudoni taniydi.
8.Sevmaydigan kishi Xudoni tanigani yoʻq. Chunki Xudoning Oʻzi sevgidir.
9.Xudo bizga boʻlgan muhabbatini ochiq koʻrsatdi: U yagona Oʻgʻlini dunyoga yuborib, U orqali bizga hayot bagʻishladi.
10.Biz Xudoni sevmagan edik, U bizni sevdi va Oʻz Oʻgʻlini gunohlarimizni yuvish uchun qurbonlik qilib yubordi. Ana, bu muhabbatdir!
11.Ey mahbublarim, Xudo bizni shunday sevganiga yarasha, bizlar ham bir-birimizni sevishimiz qarzdir.
12.Hech kim hech qachon Xudoni koʻrgan emas. Agar bir-birimizni sevsak, Xudo bizning ichimizda qoladi va Uning muhabbati bizda kamol topadi.
13.Uning bizga bergan Ruhi orqali bilamizki, Xudo biz bilan, biz Xudo bilan bir tanmiz.
14.Ota Oʻz Oʻgʻlini dunyoning Xaloskori qilib yubordi, buni biz koʻrdik va guvohlik beramiz.
15.Agar kim Isoni Xudoning Oʻgʻli deb tan olsa, Xudo u bilan, u Xudo bilan bir tan boʻlib yashaydi.
16.Xudo bizga naqadar muhabbat qoʻyganini bilamiz va bunga imonimiz komil.     Xudo sevgidir. Sevgini diliga jo qilgan kishi Xudo bilan bir tan boʻlib yashaydi, Xudo ham uning vujudida yashaydi.
17.Shu tariqa sevgi dilimizda kamol topadi va qiyomatda soʻroq boʻlganda dadil boʻlamiz. Chunki biz bu dunyoda Masih yashaganday yashaymiz.
18.Sevgida qoʻrquv yoʻq, aksincha, komil sevgi qoʻrquvni quvib chiqaradi. Qoʻrqoq kishida sevgi kamolotga yetmagan, chunki qoʻrquv jazo tushunchasi bilan bogʻliqdir.
19.Biz Uni sevaylik, chunki avval U bizni sevdi.
20.Agar biror kishi “Xudoni sevaman” desa-yu, birodaridan nafratlansa, u yolgʻonchidir. Koʻrib turgan birodarini sevmasa, koʻrmagan Xudoni qanday seva olar ekan?!
21.Kim Xudoni sevsa, birodarini ham sevmogʻi lozim, degan amrni biz Masihdan olganmiz.

1 John V
1.Iso Masihdir deb ishongan har bir kishi Xudodan tugʻilgan. Otani sevgan har bir kishi bolasini ham sevadi.
2.Agar Xudoni sevsak va Uning amrlariga amal qilsak, Uning bolalarini ham sevishimiz shaksizdir.
3.Xudoni sevish – Uning amrlarini bajo keltirish demakdir. Xudoning amrlari esa ogʻir emas;
4.chunki Xudoning har bir farzandi dunyoni yengadi. Mana shu bizning imonimiz dunyo ustidan gʻolib chiqdi.
5.Iso Xudoning Oʻgʻli deb inongan kishidan boshqa kim ham dunyoni yenga olardi?!
6.Iso Masih suv va qon bilan keldi. U faqat suv bilan emas, suv va qon bilan keldi. Ruh esa U haqda guvohlik beradi, chunki Ruh haqiqatdir.
7.Shunday qilib [osmonda uchtasi guvohlik beradi: Ota, Kalom va Muqaddas Ruh. Bu uchovi bir.
8.Yerda ham] uchtasi guvohlik beradi: Ruh, suv va qon. Bu uchovi bir.
9.Garchi insonlarning guvohligini qabul qilsak-da, ammo Xudoning guvohligi undan muhimroq, bu esa Xudoning Oʻz Oʻgʻli haqida bergan guvohligidir.
10.Kim Xudoning Oʻgʻliga inonsa, u oʻz yuragida Xudoning guvohligiga egadir. Xudoga inonmagan, ya’ni Uning Oʻz Oʻgʻli haqida bergan guvohligiga inonmagan kishi Xudoni yolgʻonchi qilib qoʻygan boʻladi.
11.Xudoning guvohligi shundan iboratki, Xudo bizlarga abadiy hayot berdi. Bu hayot esa Uning Oʻgʻlida mujassamdir.
12.Kim Xudoning Oʻgʻliga ega boʻlsa, hayotga egadir. Kim Xudoning Oʻgʻliga ega boʻlmasa, hayotga ega emas.
13.Men bularni sizlar abadiy hayotga egaligingizni bilinglar, deb yozdim. Chunki sizlar Xudoning Oʻgʻli nomiga imon keltirgansizlar.
14.Biz Xudo huzuriga dadillik bilan kiramiz, chunki bilamizki, Xudoning irodasiga koʻra bir nima tilasak, U bizga quloq soladi.
15.Agar Xudo tilaklarimizni tinglayotganini bilsak, tilaklarimiz bajo boʻlganini ham bilamiz.
16.Agar biror kishi birodarining gunoh qilayotganini koʻrsayu, bu gunoh  abadiy oʻlimga sabab boʻlmasa, u uchun ibodat qilsin. Uning ibodati tufayli birodariga hayot bagʻishlanadi. Men buni gunohi  abadiy oʻlimga sabab boʻlmaydiganlar uchun aytyapman.  Abadiy oʻlimga sabab boʻladigan gunoh ham bor. Bunday gunoh uchun ibodat qiling, demayapman.
17.Har qanday yomonlik gunohdir, ammo hamma gunoh ham  abadiy oʻlim bilan tugamaydi.
18.Xudodan tugʻilgan har bir odam gunoh qilmasligini bilamiz. Xudoning Oʻgʻli uni Oʻz panohida asraydi, yovuz shayton unga tegmaydi.
19.Bilamizki, bizlar Xudodanmiz, butun dunyo esa yovuz shaytonning hukmidadir.
20.Yana shuni ham bilamizki, Xudoning Oʻgʻli kelib, Haqni tanishimiz uchun bizga aql-idrok berdi. Biz Haq bilan, Uning Oʻgʻli Iso Masih bilan bir tanmiz. U Haq Taolo va abadiy hayotdir.
21.Ey farzandlarim, butlardan saqlaninglar.     Omin.

2 John I
1.Xudo tanlab olgan aziz xonim bilan uning bolalariga salom! Men – moʻysafid sizlarni chin yurakdan sevaman, mengina emas, haqiqatni bilib olganlarning hammasi ham shunday sevadi.
2.Zero haqiqat bizning dilimizga jo boʻlgan va to abad bizlar bilan boʻladi.
3.Otamiz Xudo va Otaning Oʻgʻli – Rabbimiz Iso Masih bergan inoyat, marhamat va tinchlik sizlarga doim yor boʻlgay, sizlarni haqiqat va muhabbat yoʻliga yoʻnaltirgay.
4.Ey xonim, Otamizning bizga buyurganiga koʻra, sening bolalaringdan bir nechtasi haqiqat yoʻlidan borayotganlarini koʻrib, juda ham xursand boʻldim.
5.Endi sendan iltimos qilaman, bir-birimizni sevaylik. Senga yangi amr yozayotganim yoʻq, bu azaldan bizlar qabul qilgan amr.
6.Muhabbat – Xudoning amrlariga amal qilishimiz degani. Ilohiy amrning mohiyati esa, boshdan eshitganingizdek, muhabbatga amal qilishimizdan iborat.
7.Vaholanki, inson vujudiga kirgan Iso Masihni tan olmovchi koʻp aldamchilar jahonning har tarafiga yoyilib ketganlar. Eng katta aldamchi – dajjol ham bular qatorida turadi.
8.Qilgan mehnatimizning mahsulini yoʻqotmaslik va hamma mukofotni olish uchun oʻzingizga ehtiyot boʻlingiz.
9.Haddidan oshgan, Masih ta’limotidan uzoqlashgan har qanday odamda Xudo yoʻq. Bu ta’limotga amal qilgan kishi esa Otaga ham, Oʻgʻilga ham ega boʻladi.
10.Agar biror kishi oldingizga kelib bu ta’limotni oʻrgatmasa, uni uyingizga kiritmanglar, unga salom ham bermanglar.
11.Chunki unga salom bergan kishi uning yomon ishlarida ishtirok etgan hisoblanadi.
12.Sizlarga yozadigan koʻp gaplarim bor edi-yu, ammo qogʻozu siyoh bilan yozishni istamadim. Sizlarning shodligingiz tugal boʻlsin, deb men oldingizga borib yuzma-yuz gaplashish umididaman.
13.Xudo tanlagan singlingning bolalari senga salom yoʻllayaptilar.     Omin.

3 John I
1.Chin koʻngildan sevadigan aziz doʻstim Gayga men – moʻysafiddan salom!
2.Mahbubim, sening joning huzur topgandek, yana har jihatdan huzur topib, sogʻ-salomat boʻlishingni tilayman.
3.Birodarlarimizdan bir nechtasi kelib, sening haqiqatga sodiq qolganing toʻgʻrisida guvohlik berishdi, bunga men haddan tashqari sevindim. Chindan ham sen haqiqat yoʻlidan borayotirsan.
4.Men uchun farzandlarimning haqiqat yoʻlidan borayotganlarini eshitishdan ulugʻroq bir sevinch yoʻq.
5.Mahbubim, sen begona birodarlarimizga sidqidildan xizmat qilib yuribsan.
6.Ular imonlilar jamoati oldida sening mehribonchiligingni koʻkka koʻtarishdi. Sen ularni Xudoga munosib tarzda yoʻlga otlantirsang, yaxshi ish qilgan boʻlasan.
7.Chunki ular majusiylardan hech yordam qabul qilmasdan, Iso Masih nomi uchun yoʻlga tushgan edilar.
8.Binobarin, haqiqat yoʻlida xizmat qiluvchilarning mehnatida qatnashish, bunday odamlarni qoʻllab-qoʻltiqlash bizning burchimizdir.
9.Men imonlilar jamoatiga ba’zi narsalarni yozgan edim. Ammo ularning oralarida oʻzini katta tutayotgan Diotref bizlarni qabul qilmayotir.
10.Agar kelsam, uning qilmishlarini fosh etaman. U biz haqimizda yomon gap tarqatib, nomimizga isnod keltirib yuribdi-ku. Bu bilan ham kifoyalanmay, boshqa birodarlarni oʻzi qabul qilmayapti, qabul qilmoqchi boʻlganlarga esa toʻsqinlik qilyapti va hatto ularni jamoatdan quvib chiqaryapti.
11.Ey mahbubim, sen yomonlikni tanqid qil, yaxshilikka taqlid qil. Yaxshilik qiluvchi Xudoning farzandidir. Yomonlik qiluvchi Xudoni koʻrgan emas.
12.Dimitriyning qadr-qimmatiga hamma guvoh, haqiqatning oʻzi ham guvohdir. Biz bunga oʻz guvohligimizni qoʻshamiz, bizning guvohligimiz toʻgʻri ekanini oʻzing bilasan.
13.Senga yozadigan koʻp gaplarim bor edi-yu, ammo siyohu qalam bilan yozishni xohlamadim.
14.Yaqinda seni koʻrish umididaman, oʻsha vaqtda yuzma-yuz gaplashamiz.
15.Tinch-omon boʻlgil. Doʻstlar senga salom yoʻllayaptilar. U yerdagi doʻstlarimga nomma-nom salom aytib qoʻy.     Omin.

Jude I
1.Men, Iso Masihning quli va Yoqubning ukasi Yahudo, Otamiz Xudo chorlagan va Iso Masih saqlayotgan Xudo azizlariga salom aytaman.
2.Sizlarga marhamat, tinchlik va muhabbat koʻpaysin.
3.Ey sevganlarim, mushtarak najotimiz haqida yozishga gʻayratim koʻp boʻlgan. Xudo bu imonni oʻz azizlariga umrbod omonatga topshirgan, men esa sizni shu yoʻlda yana jonkuyarlik bilan kurashishga undamoqni lozim koʻrdim.
4.Chunki ba’zi betavfiq odamlar sizning orangizga oʻgʻrincha kirib olganlar. Bular Xudoning inoyatidan buzuqlik qilishda foydalanadi, yagona Ega Xudoni va Rabbimiz Iso Masihni esa rad qiladilar. Ularning jazosi azaldanoq yozilgan.
5.Siz hamma narsani bilsangiz ham, esingizga tushirmoqchiman: Xudovand Isroil xalqini Misr yeridan, asirlikdan qutqarib, keyin imonsizlarni halok qilgan edi.
6.Shuningdek, qadr-qimmatini saqlamay, oʻz makonini tashlab ketgan farishtalarni Xudovand buyuk qiyomat kunigacha zanjirband qilib, abadiy qorongʻi-zimistonga qamab qoʻygan.
7.Ularga oʻxshab, fahshbozlikka va notabiiy shahvoniy hirsga berilgan Sadoʻm va Gʻamoʻra shaharlari, shuningdek, atrofdagi barcha shaharlar ham abadiy oʻt bilan kuydirilib, boshqalarga oʻrnak boʻldi.
8.Endi shu tariqa oʻz badanlarini harom qiluvchi, ilohiy hokimiyatni rad qiluvchi, samoviy mavjudotlarni haqorat qiluvchi xayolparastlar paydo boʻldi.
9.Hatto bosh farishta Mikoil Muso paygʻambarning jasadi haqida iblis bilan bahslashganda, iblisni qargʻashga jur’at etolmay, faqat: “Rabbim sening adabingni bersin”, – degan edi.
10.Ammo bu odamlar aqliga sigʻdirolmagan hamma narsani yomonlaydilar. Qolaversa, ular ongsiz hayvonlarday tabiatan nimani uqsalar, bundan halokatga yoʻliqadilar.
11.Ularning holiga voy! Ular Qobilning yoʻlidan bormoqdalar. Ular Bal’om kabi manfaatparastlik tuzogʻiga ilinganlar. Ular Qoʻrahga oʻxshab isyon qilib, halokatga uchraydilar.
12.Sevgi kechalaringizda sizlar bilan birga uyalmasdan yeb-ichadigan bu odamlar qora bir dogʻdir. Ular faqat oʻzlarini semirtiradigan choʻponlar, shamolda uchib yuradigan yomgʻirsiz bulutlardir. Ular tomiri bilan yulib tashlangan, mevasini tugmagan, ikki marta oʻlgan kuzgi daraxtlardir.
13.Ular dengizning joʻshqin toʻlqinlariday oʻzining qabohatlarini atrofga sachratadilar. Ular adashgan yulduzlardir. To abad ularga qop-qorongʻi zulmat tayyorlab qoʻyilgan.
14.Odam Atoning yettinchi avlodi boʻlgan Hanoʻx ham bu odamlar haqida karomat qilib shunday degan:     “Xudovand son-sanoqsiz azizlari bilan kelib,
15.Butun odamzod ustidan hukm qilgay.     U fosh qilgay oralaridagi barcha gunohkorlaru,     Xudodan qoʻrqmay yomonlik qiluvchi     Barcha betavfiqu shakkoklarni”.
16.Bular – oʻz taqdiridan norozi noluvchilar. Ular faqat oʻz nafsini oʻylab ish qiladilar, dabdabali gaplar va tilyogʻlamalik bilan odamlarning koʻnglini ovlaydilar.
17.Ey sevganlarim, boshda Rabbimiz Iso Masihning havoriylari tomonidan aytilgan soʻzlarni esdan chiqarmanglar.
18.Ular sizlarga: “Oxirgi zamonlarda oʻz nafsiga mahliyo, Xudodan qoʻrqmas masxarabozlar paydo boʻladi”, – deb aytishgan edi.
19.Mana bular judolik soluvchi, moddiyatga qul, Muqaddas Ruhdan mahrum odamlardir.
20.Sizlar esa, ey sevganlarim, azizu muqaddas imoningizni ibrat qilib, rivoj topinglar, Muqaddas Ruh ilhomi bilan ibodat qilinglar.
21.Abadiy hayot uchun Rabbimiz Iso Masihning marhamatiga koʻz tutib, oʻzingizni Xudoning mehr-muhabbati soyasida saqlanglar.
22.Ba’zi ikkilanuvchi kishilarga mulohaza bilan shafqat qilinglar.
23.Boshqalarni esa olovdan olib chiqqandek, tavakkal qilib qutqarib qolinglar. Yana ba’zilarni shafqat va qoʻrquv bilan fosh qilib, ularning tanasi bulgʻagan kiyimdan ham hazar qilinglar.
24.Sizlarni yiqilishdan saqlab qolishga,     Oʻzining ulugʻvor huzurida bekamu koʻst va     Shod-xurram qilib turgʻizishga qodir boʻlgan
25.Yakkayu-yagona, donishmand Najotkorimiz Xudoga     Iso Masih orqali azaldan, hozir va to abad     Shon-sharaf, ulugʻvorlik, kuch-qudrat va saltanat boʻlsin! Omin.

Romans I
1.Xudoning Injil Xushxabarini yetkazmoqqa maxsus saylangan va havoriylikka chorlangan Iso Masihning quli – Pavlusdan salom.
2.Xudo qadimdanoq oʻz paygʻambarlari orqali muqaddas yozuvlarda bashorat qilganidek, ushbu Xushxabar Uning Oʻgʻli haqidadir.
3.Iso Masih jisman Dovud zurriyoti esa-da,
4.ruhan ilohiylik kasb etadi. U qaytadan tirilib, Xudoning Oʻgʻli ekanini qudratli ravishda namoyon qildi.
5.Shunday qilib, Rabbimiz Iso Masih nomidan barcha xalqlarni imonga boʻysundiraylik, deb Xudo Uning ismi haqi bizga inoyat qildi hamda havoriylikni ato etdi.
6.Iso Masih da’vat etgan sizlar ham oʻsha xalqlardansizlar.
7.Xudo sevgan va muqaddas boʻlishga chaqirgan barcha Rimda yashovchilarga Otamiz Xudodan va Rabbimiz Iso Masihdan inoyat va tinchlik boʻlsin.
8.Eng avvalo, imoningiz shuhrati butun dunyoga taralayotganini koʻrib, Iso Masih sharofati ila barchangiz uchun Xudoyimga shukr aytaman.
9.Xudo menga shohiddirki, men Uning Oʻgʻlining Xushxabarini targʻib etishda sidqidildan xizmat qilibgina qolmasdan, uzluksiz ibodatlarimda sizlarni xotirlaydirman.
10.Xudo xohlasa, nihoyat yoningizga borish nasib etsin, deb toat-ibodatdaman.
11.Mustahkamlanishingiz uchun sizlarga biron ruhiy in’om baxsh etay, deb sizlarni koʻrishni koʻp orzu qilaman.
12.Yana toʻgʻrisi, koʻrishganimizda sizning ham, mening ham imonimiz bir ekanidan oʻzaro jasorat topamiz, demoqchiman.
13.Ey birodarlar, boshqa xalqlarda boʻlgani kabi, sizlarda ham men tufayli biror natija boʻlsin, deb koʻp daf’a yoningizga kelishni niyat etganim, lekin hozirgacha qarshiliklarga duch kelganimdan bexabar qolishingizni istamayman.
14.Men yunonlaru varvarlar, olimlaru johillar oldida qarzdorman.
15.Shunday qilib, Rimdagi sizlarga ham qoʻlimdan kelganicha, Injil Xushxabarini yetkazishga tayyorman.
16.Har holda men Injildan or qilmayman. Avvalo yahudiy, soʻng turli xalqdan imon keltirgan har bir kishi uchun Injil Xudoning xaloskorlik qudratini yetkazuvchi Xushxabardir.
17.Bu Xushxabarning magʻzi shuki, Xudo Oʻzi gunohkorni oqlaydi. Bu oqlash esa faqatgina imon orqali sodir boʻladi.  Tavrotda yozilganidek: “Imoni bilan oqlangan kishi hayot boʻlur”.
18.Nohaqlik qilib haqiqatni oyoq osti qilayotgan barcha betavfiq va fosiq insonlarga koʻkdan Xudoning gʻazabi toʻkilishga tayyor.
19.Xudo haqida nimaiki bilish mumkin boʻlsa, ularga ravshandir; Xudoning Oʻzi ularga zohir etgan.
20.Uning koʻrinmas xususiyatlari, ya’ni abadiy qudrati va ilohiyoti, Oʻz ijod mahsuliyu borliqni yaratganidan anglashiladi va ochiq koʻrinib turadi. Shunday qilib, ularning uzrlari yoʻq.
21.Chunki ular Xudoni idrok etganlari holda, Uni Xudo sifatida ulugʻlamadilar va Unga shukrona aytmadilar. Buning oʻrniga bema’ni xayollarga berilib, ularning befarosat didu diliga zulmat tushdi.
22.Oʻzlarini aqlli bilib, aqldan noqis boʻlib qoldilar.
23.Mangu barhayot Xudoning ulugʻvor jamolini ular dunyodan oʻtkinchi inson, qush, chorva, sudraluvchi suratidagi butlarga almashtirdilar.
24.Shuning uchun Xudo ularni oʻz yuraklaridagi chirkin ehtiroslari ogʻushida qoldirdi. Ular bir-birining badanlarida behayolik qilib, tubanlashib ketdilar.
25.Xudoning haqiqatini yolgʻon bilan almashtirib, Xoliq oʻrniga maxluqqa sigʻinib topindilar. Xoliqi olamga esa abadiy shon-sharaflar boʻlsin! Omin.
26.Shu sababdan Xudo ularni behayo ehtiroslarga topshirdi. Ularning xotinlari tabiiy aloqani gʻayritabiiy aloqa bilan almashtirdilar.
27.Shunga oʻxshab, erkaklar ham ayol bilan tabiiy aloqani tashlab, bir-biriga shahvoniy munosabatni qizitdilar. Erkak bilan erkak sharmandagarchilik qilib, buzuqliklariga yarasha jazoni oʻzlaridan oldilar.
28.Xudoni tan olishni lozim koʻrmaganlari uchun, Xudo ularni buzuq fikrga, lozim boʻlmagan ishlarni qilishga giriftor qildi.
29.Ular har turli haqsizlik, zino, yovuzlik, tamagirlik va gina-kuduratga toʻlib, hasadgoʻylik, qotillik, janjalkashlik, firibgarlik va badfe’llikka mukkasidan ketgandirlar.
30.Ular tili achchiq, tuhmatchi, xudobezor, dilozor, kibrli, magʻrur, badniyat, ota-onaga itoatsiz,
31.andishasiz, bevafo, iltifotsiz, murosasiz va berahmdirlar.
32.Bunday harakat qiluvchilar oʻlimga sazovor, degan Xudoning adolatli hukmini ular bilgan holda, nafaqat bu ishlarni oʻzlari qiladilar, balki bu ishlarni qiluvchilarni qoʻllab-quvvatlaydilar.

Romans II
1.Shuning uchun bilki, ey hukm qiluvchi kishi, sen kim boʻlishingdan qat’i nazar, uzring qabul qilinmaydi. Sen boshqa odamni hukm etish barobarida oʻzingni ham mahkum etasan. Chunki, ey hukmlovchi, oʻzing ham shu ishlarni qilyapsan-ku!
2.Bunday ishlar qilib yurganlarni Xudo mahkum qilishda haqli ekanini bilamiz.
3.Ayni ishlarni oʻzing qila turib, shunday ishlarni qiluvchilarni hukm etsang, Xudoning hukmidan qochib qutulaman, deb oʻylaysanmi, ey odam?
4.Yoki Xudoning muruvvati seni tavbaga keltirishini bilmay, Uning iltifoti, muloyimligi va sabrining cheksizligiga beparvo qaraysanmi?
5.Mana, sen sarkash va tavba qilmovchi qalbing tufayli Xudoning odil hukmi amalga oshajak qahr-gʻazab kunigacha oʻzingga-oʻzing gʻazab toʻplab yuribsan-ku.
6.Xudo har kimni qilmishiga yarasha taqdirlaydi.
7.Yaxshi ishda qunt qilib, ulugʻ qadriyatni va mangulikni izlaganlarga U abadiy hayot ato etadi.
8.Ammo xudbinlik qilib, haqiqatga boʻysunmay, haqsizlik payidan boʻlganlarga qahru gʻazabini sochadi.
9.Avvalo yahudiy, soʻng oʻzga xalq kishisi boʻlib yomonlik qiluvchi har bir bandaning jonini U qiynoq va qaygʻuga soladi.
10.Avvalo yahudiy, soʻng oʻzga xalq kishisi boʻlib yaxshilik qiluvchi har bir bandaga esa izzat, hurmat va esonlik nasib etadi.
11.Zeroki, Xudo yuz-xotir qilib oʻtirmaydi.
12.Ilohiy Qonunni bilmay turib gunoh qilganlar Qonundan tashqari halok boʻladilar.  Ilohiy Qonunni bila turib gunoh qilganlar esa qonuniy ravishda jazolanadilar.
13.Chunki Xudo Qonunni eshitganlarni emas, balki bajo keltirganlarni oqlaydi.
14.Ilohiy Qonuni yoʻq xalqlar oʻz-oʻzlaridan bu Qonunda buyurilgandek qilganlarida, ular Ilohiy Qonunga ega boʻlmay turib, oʻzlari uchun oʻzlari qonundirlar.
15.Bu bilan ular Ilohiy Qonunning talablari oʻz yuraklarida yozilganini koʻrsatadilar. Ularning vijdoni hamda biri ikkinchisini goh qoralab, goh oqlovchi fikrlari bunga guvohdir.
16.Men targʻib etayotgan Injil Xushxabariga koʻra, Xudo Iso Masih orqali insonlarning sirli ishlarini muhokama etadigan kunda ana shunday boʻladi.
17.Mana, sen oʻzingni yahudiy deb, Ilohiy Qonunga suyanib, Xudo bilan maqtanib yuribsan.
18.Sen Xudoning xohish-irodasini bilish va yaxshini yomondan farq qilishni Ilohiy Qonundan oʻrganib olibsan.
19.Sen Ilohiy Qonundagi ilmu ma’rifat hamda haqiqatning mohiyatiga anglab yetibsan-u, koʻrlarga yoʻl koʻrsatuvchi, zulmatda qolganlarga nur, gʻofillarga murabbiy, gʻoʻr bolalarga esa muallim boʻlganingga ishonch hosil qilibsan.
20.Shunday ekan, sen qanday qilib boshqalarga ta’lim bera turib, oʻzingga ta’lim bermaysan?
21.“Oʻgʻrilik qilma”, deb nasihat qilib, oʻzing oʻgʻrilik qilasanmi? “Zino qilma”, deb turib, oʻzing zino qilasanmi? “Butlardan jirkanaman”, deb, butxonalarni talaysanmi?
22.Ilohiy Qonunni maqtaysan-u, unga amal qilmay Xudoni tahqirlaysanmi?
23.Xuddi  Tavrotda yozilgani kabi:     “Sizlar bois majusiylar orasida     Xudo ismi mudom kufr qilinadir”.
24.Sunnat masalasiga kelaylik. Agar sen Ilohiy Qonunga rioya qilsang, sunnatning foydasi bor. Lekin Qonunni buzsang, sening sunnating sunnatsizlik kabidir.
25.Shuningdek, agar sunnat qilinmaganlar Ilohiy Qonunga amal qilsalar, ularning sunnatsizligi sunnat boʻlgan kabi qabulga oʻtmaydimi?
26.Odatan sunnat boʻlmagan holda Ilohiy Qonunga amal qilgan kimdir sunnat hamda Qonun egasi boʻlgan sen, qonunbuzarni ayblamaydimi?
27.Zotan, zohiran yahudiy asl yahudiy emas va zohiran, jismangina qilingan sunnat asl sunnat emas.
28.Faqat botinan yahudiy asl yahudiydir. Shuningdek, asl sunnat – dil sunnatidir. Bu esa Qonun bitigidan qat’i nazar, Xudo Ruhi ta’sirida sodir boʻladigan sunnatdir. Bunday sunnatni qabul qilgan kishi odamlarning emas, Xudoning maqtoviga sazovor boʻladi.

Romans III
1.Xoʻsh, yahudiylarning qanday ustunligi bor? Yoki sunnatning nima foydasi bor?
2.Yahudiylar har jihatdan buyuk ustunlikka egadirlar. Bu ustunlik eng avval shundan iboratki, Xudoning vahiylari ularga ishonib topshirilgandir.
3.Agar ulardan ba’zilari imonsiz boʻlib chiqqan boʻlsa, nima qipti? Nahotki bu imonsizlik Xudoning ularga sadoqatini bekor qila oladi?
4.Yoʻq, aslo! Har bir inson yolgʻonchi boʻlsa ham, Xudo haqdir.  Zaburda yozilganidek:     “Sen soʻzingda doim haq boʻlursan,     Seni hukm qilsalar-da, Oʻzingni oqlarsan”.
5.Shunday qilib, agar bizning haqsizligimiz Xudoning odilligini yanada ochiqroq koʻrsatsa, nima ham derdik? Insoniy fikr yuritib aytayin: bandalari boshiga gʻazab yogʻdirgani uchun Xudoni nohaq deb boʻladimi?
6.Aslo! Aks holda Xudo dunyoni qanday qilib hukm qila oladi?!
7.Yana shunday soʻrash mumkin: agar mening yolgʻonchiligim tufayli Xudoning haqiqati yanada ulugʻroq boʻlar ekan, mening ustimdan gunohkor deb hukm chiqarilish toʻgʻri boʻladimi?
8.Yaxshilikka aylanib qolar, deb yomonlik qilaveraylik, desakmikin-a?     Chindan ham, u shunday ta’lim beradi, deb ba’zilar bizga tuhmat qilmoqdalar. Bu kishilar odilona jazo oladilar.
9.Xoʻsh, shunday qilib, biz,  yahudiylarning oʻzga xalqlarga qaraganda ustunligimiz bormi, oʻzi? Aslo yoʻq! Chunki ilgari isbot etganimizdek, xoh yahudiy boʻlsin, xoh yunon boʻlsin, hamma odamlar ham gunohning hokimiyati ostidadirlar.
10.Zaburda yozilishicha:     “Solih kishi yoʻq,     Bir kishi ham yoʻqdir.
11.Idrokli hech kim yoʻq,     Xudoni izlovchi hech kim yoʻqdir.
12.Hamma gumroh boʻldi, barcha buzildi.     Yaxshilik qilguvchi yoʻq, biror kishi ham yoʻq.
13.Ularning boʻgʻzi – ochiq lahaddir,     Soʻzlarida – tilyogʻlamalik,     Tillari ostida – ilon zahari.
14.Zardaga, zaqqumga toʻla ogʻizlari,
15.Qon toʻkmak-chun chaqqondir oyoqlari.
16.Ular qadam bosgan joyga falokat kelur.
17.Ular bilmas tinchlik yoʻlini.
18.Xudodan qoʻrqish yoʻq ularning koʻz oʻngida”.
19.Endi biz bilamizki, Ilohiy Qonun neki buyurgan boʻlsa, Qonunga qaram boʻlganlarga buyurgan, toki har bir ogʻiz yumilsin va butun dunyo Xudo oldida gunohkor boʻlsin.
20.Zotan Qonun amrlarini bajo qilish bilan hech kimsa Xudo oldida oʻzini oqlay olmaydi. Aksincha, Ilohiy Qonun insonga oʻz gunohkorligini yanada aniqroq koʻrsatadi.
21.Endi esa, Qonunga aloqasiz ravishda Xudo talab qilgan solihlikka erishish yoʻli aniq-ravshan koʻrinmoqda, bunga Tavrot va paygʻambarlar ham guvohlik beradilar:
22.Xudo talab qilgan solihlik – Iso Masihga ishonishdan iboratdir. Shu imonga ega boʻlgan hammani Xudo oqlaydi.     Chunki odamlar orasida hech bir farq yoʻq.
23.Hamma gunoh qilgan va Xudoning ulugʻvorligidan mahrumdir.
24.Lekin Xudo inoyati bilan, Iso Masihning qoni evaziga gunohkorlar tekin oqlanadilar.
25.Masih biz uchun qonini toʻkkaniga ishongan kishining gunohlari yuvilsin, deb Xudo Masihni qurbonlikka bagʻishladi va shu yoʻsinda Oʻzining adolatli hukmini ochiq namoyon qildi. Xudo sabr qilib, ilgari qilingan gunohlarni jazosiz qoldirgan boʻlsa-da,
26.hozirga kelib, Oʻzining adolatli hukmini amalga oshirdi. Shunday qilib, bir yoqdan Xudo Oʻz adolatiga sodiq qolmoqda va ikkinchi yoqdan Isoga ishongan gunohkor oqlanmoqda.
27.Endi maqtanishga arzigulik narsamiz qoldimi? – Bitdi. Qaysi qonunga koʻra bitdi? Tavrot amrlarini bajo keltirishni talab qiluvchi qonunga koʻrami? – Yoʻq, imonni talab qiluvchi qonunga koʻra.
28.Biz qanoat hosil qildikki, Xudo Tavrot amrlarini bajo keltiruvchi emas, balki imon keltiruvchi kishini oqlaydi.
29.Yoki nahot Xudo boshqa xalqlarning ham Xudosi boʻlmay, faqat yahudiylarning Xudosimi? Albatta, barcha xalqlarning ham Xudosidir.
30.Sunnat ahlini imon asosida oqlaydigan Xudo yagona boʻlib, sunnat ahli boʻlmaganlarni ham xuddi shu imon orqali oqlaydi.
31.Demak, biz bu imon tufayli Ilohiy Qonunni bekor qilyapmizmi? – Aslo! Aksincha, Qonunni tasdiqlayapmiz.

Romans IV
1.Xoʻsh, bobokalonimiz Ibrohim, deylik, ajdodidan nima orttirdi?
2.Agar Ibrohim savob ishlari tufayli oʻzini oqlaganda edi, maqtanish uchun sabab topar edi. Biroq Xudo oldida maqtanib boʻlmaydi.
3.Mana Tavrotda ne deyilgan: “Ibrohim Xudoga ishondi va shu tariqa oqlandi”.
4.Mehnatkashga toʻlanadigan maosh iltifot emas, xizmat haqidir.
5.Biroq qilgan savobli ishiga suyanmay, balki betavfiqni ham yoʻlga solib oqlovchi Xudoga ishongan kishi oʻz e’tiqodi bilan oqlanadi.
6.Mana,  Zaburda ham, savob ishlaridan qat’i nazar, Xudo yorlaqagan odamni Dovud baxtiyor deb aytadi:
7.“Qonunsiz ishlari afv etilib,     Kimningki gunohi oʻtilsa,     Bunday odam baxtiyordir!
8.Kimningki Xudovand inobatga olmas aybin,     Saodatmand erur shu kishi!”
9.Bu baxtiyorlikning sunnatga daxli bormi, yoʻqmi? Boya aytganimizdek, Ibrohimning e’tiqodi uni Xudo oldida oqladi.
10.Xoʻsh, Ibrohim qanday holatda oqlandi? Sunnat boʻlganidan soʻngmi, yoki sunnat boʻlganidan avvalmi? – Sunnat boʻlganidan avval.
11.Ibrohim hali sunnat boʻlmasidan, imoni tufayligina Xudo oldida oqlandi. Soʻng imonining muhri oʻlaroq sunnat belgisini qabul qildi. Shunday qilib, Ibrohim sunnatsiz holatda imon keltirgan hammaning ham  ma’naviy otasidirki, ular ham unga oʻxshab, imon tufayli Xudo oldida oqlanadilar.
12.Ayni zamonda, Ibrohim ahli sunnatning ham otasi hisoblanadi, shu shart bilanki, ular sunnat boʻlibgina qolmay, balki Ibrohim sunnat boʻlmasidanoq tan olgan oʻsha imonning izi bilan yursalar.
13.Xudo Ibrohim va uning zurriyotiga yer yuzini egallab olish toʻgʻrisida va’da bergan edi. Bu va’da Ibrohimga Tavrotga amal qilgan, deb emas, balki imoni bilan oʻzini oqlagan, deb nasib etdi.
14.Agar yer yuzini egallab oluvchilar faqat Ilohiy Qonunga amal qiluvchilar boʻlganida edi, unda imon behuda, ilohiy va’da esa quruq boʻlib qolar edi.
15.Qonun  Xudo gʻazabini qoʻzgʻatadi, xolos. Qonun boʻlmagan yerda jinoyat ham boʻlmaydi.
16.Shu sababdan ilohiy va’da Xudo inoyatiga bogʻliq boʻlib, faqat imon bilan amalga oshadi. Bunga esa Ibrohim zurriyotining hammasi doxil, ya’ni Tavrotga ega boʻlibgina qolmasdan, balki Ibrohimning imoniga ham ega boʻlgan hamma doxildir.
17.Xudo Ibrohimga: “Men seni koʻpdan-koʻp xalqlarning otasi qilib tayinladim”, degan edi. Shunday qilib, oʻliklarni tiriltiruvchi va mavjud boʻlmagan narsalarni vujudga keltiruvchi Parvardigorga ishonib, Ibrohim hammamizning otamiz boʻlib qoldi.
18.Xudo Ibrohimga yana: “Sening zurriyoting son-sanoqsiz boʻladi”, degan edi. Ibrohim koʻp xalqlarning otasi boʻlishga hech bir umidi qolmaganiga qaramasdan, imoni tufayli umidvor edi.
19.U yuz yoshga yaqinlashganda, oʻzining badani majolsizlashganini va Soro bibining pushtdan qolganini bila turib, imonda zaiflashmadi.
20.Xudoning va’dasidan esa imonsizlik qilib shubhalanmadi, balki Xudoga hamd-sano aytib, imonida mahkam turdi.
21.Xudo bergan va’dasini bajo keltirishga qodir, deb Ibrohim qat’iy ishonar edi.
22.Ana shu ishonchi tufayli u Xudo oldida oqlandi.
23.Bu soʻz esa faqat Ibrohimgagina xos emas,
24.balki biz uchun ham aytilgan. Xudo Rabbimiz Isoni tiriltirganiga ishonsak, biz ham oqlanamiz.
25.Rabbimiz Iso bizning gunohlarimiz uchun oʻlimga topshirildi va oqlanishimiz uchun tirilib keldi.

Romans V
1.Rabbimiz Iso Masihga boʻlgan imonimizni inobatga olib, Xudo bizni oqladi va biz bilan sulh tuzdi.
2.Rabbimiz Iso Masih Oʻzi Xudoning inoyat eshigini bizga ochib berdi. Biz imonimiz tufayli bu inoyatga erishib, mahkam turamiz va Xudoning ulugʻvorligiga erishmoq umidi bilan faxrlanib yuramiz.
3.Buning ustiga, qaygʻular bilan ham faxrlanmoqdamiz, chunki qaygʻu sabr-qanoatni hosil qilishini bilamiz.
4.Sabr-qanoat esa tajribakorlikni, tajribakorlik esa umidni hosil qiladi.
5.Umidimiz boʻlsa, bizni uyatga qoldirmaydi. Chunki bizga berilgan Muqaddas Ruh orqali yuraklarimiz Xudo sevgisiga toʻlib-toshadi.
6.Biz hali chorasiz boʻlganimizda, belgilangan vaqtda Masih betavfiqlar uchun oʻldi.
7.Birovning solih kishi uchun oʻlishi ehtimoldan uzoqdir. Balki himmatli kishi uchun kimdir oʻlimga borishga rozi boʻlar.
8.Lekin biz hali gunohga botgan chogʻimizda, Masih biz uchun oʻldi. Bu Xudoning bizga boʻlgan muhabbatidan dalolatdir.
9.Demak, agar biz endi Masihning toʻkilgan qoni tufayli oqlangan boʻlsak, Uning soyasida Xudo gʻazabidan qutulishimiz yanada aniqroqdir.
10.Biz Xudoning dushmanlari ekanmiz, U Oʻz Oʻgʻlining oʻlimi tufayli bizni Oʻzi bilan yarashtirib qoʻydi. Endi U bilan yarashgan boʻlsak, Uning Oʻgʻli hayotligi tufayli najot topishimiz yanada aniqroqdir.
11.Va bu bilan kifoyalanib qolmay, balki bizni Xudo bilan yarashtirib qoʻygan Rabbimiz Iso Masih sharofati bilan Xudodan shodlanib yuribmiz.
12.Bitta odam dastidan dunyoda gunoh paydo boʻldi, gunohdan esa oʻlim paydo boʻldi va butun insonlarga oʻtdi. Ma’lumki, hamma gunoh qilgan.
13.Ilohiy Qonun mavjud boʻlmasdan burun ham dunyoda gunoh bor edi, lekin Qonun yoʻqligida gunohning hisobi tutilmaydi.
14.Shunga qaramay, Odam Atodan Muso paygʻambarga qadar yashaganlarning hammasi Odam Atoga oʻxshab jinoyat qilmagan boʻlsalar-da, oʻlim ularning hammasiga ham hokimlik qildi.     Odam Ato kelajak Zotning timsoli edi.
15.Lekin bular birday emas, Xudoning ehsoni Odam Atoning gunohiga oʻxshamaydi. Garchi bir kishining gunohi tufayli koʻplab kishilar oʻlgan boʻlsalar ham, Xudoning inoyati bundan kattaroqdir, chunonchi bitta Odam, ya’ni Iso Masihning inoyati bilan berilgan boy ehson koʻpdan-koʻp kishilarga tegdi.
16.Xudoning ehsoni bilan Odam Atoning gunohi orasidagi farq shundan iboratki, bir gunohning oqibati oʻlimga hukm etish bilan tugasa, ehsonning natijasi esa koʻp insonning gunohlaridan forigʻ boʻlishiga olib keladi.
17.Toʻgʻri, bir kishining gunohi tufayli, shu yagona odamning dastidan oʻlim hokimlik qila boshladi. Ammo yana toʻgʻrisi, yagona bir Odam, ya’ni Iso Masih soyasida odamlar endi Xudoning cheksiz inoyatiga erishib, oqlanadilar va hayotda hukm suradilar.
18.Shunga koʻra, bitta gunohkorning ishi barcha odamzodni oʻlimga mahkum etgan boʻlsa, endi esa bitta Solihning ishi odamlarni oqlaydi va abadiy hayotga noil etadi.
19.Bir odamning itoatsizligi tufayli koʻp odamlar gunohkor boʻlgan boʻlsa, endi esa bir Kishining itoatkorligi tufayli koʻp odamlar solih deb qabulga oʻtadilar.
20.Shu orada Ilohiy Qonun paydo boʻlgan, natijada jinoyat koʻpaygan edi. Ammo gunoh koʻpaygan sari, Xudo inoyati ham shunchalik orta bordi.
21.Xullasi kalom, ilgari gunoh oʻlim sari hoqonlik qilgan boʻlsa, endi esa Rabbimiz Iso Masih qiyofasidagi Xudo inoyati gunohkorni oqlab, abadiy hayot sari hukm surmoqda.

Romans VI
1.Xoʻsh, nima deylik? Inoyat koʻpaysin, deb gunoh qilishni davom ettiraveraylikmi?
2.Aslo! Biz gunoh qarshisida oʻlganmiz. Endi gunoh qilib qanday yashayveramiz?
3.Unutmangizki, biz Iso Masihni tan olib suvda imon keltirganimizda, hammamiz ham Uning oʻlimini tan olib imon keltirdik.
4.Biz suvga choʻmib, Masih bilan birga oʻldik va koʻmildik. Shuningdek, Masih Otasining ulugʻvor qudrati bilan tirilganiga oʻxshab, biz ham yangi hayotda yurishimiz lozim.
5.Agar oʻlishda Masihga ergashgan boʻlsak, albatta, tirilishda ham Unga ergashamiz.
6.Gunoh qilishga mubtalo boʻlgan bu vujudimiz yoʻq qilinsin, deb eski oʻzligimiz Masih bilan birga xochga mixlangan. Buni bilib, biz endi gunohga qul emasmiz.
7.Chunki oʻlgan odam gunoh qilishdan ozoddir.
8.Agar biz Masih bilan birga oʻlgan boʻlsak, U bilan yashashimizga ham ishonchimiz komil.
9.Masih tirilib boshqa oʻlmasligini, oʻlim esa Unga endi hokim boʻlolmasligini bilamiz.
10.Uning oʻlimi gunoh uchun bir bor oʻlim edi. Qolgan hayotini esa U Xudo uchun yashamoqda.
11.Shunga oʻxshab, sizlar ham oʻzlaringizni gunoh qarshisida oʻlik, lekin Rabbimiz Iso Masih bilan birlashgan holda Xudo qarshisida tirik hisoblanglar.
12.Shunday qilib, endi gunoh sizlarning foniy badanlaringizga hokimlik qilmasin, siz badanlaringiz ixtiyoriga boʻysunib ketmanglar.
13.A’zoyi badaningizni yomonlik quroli qilib gunohning izmiga topshirmanglar. Aksincha, oʻlib tirilganlar kabi oʻzingizni, ya’ni butun a’zoyi badaningizni solihlik quroli qilib Xudoning izmiga topshiringlar.
14.Gunoh sizlarga hukmron boʻlmasin, chunki sizlar endi Qonun emas, inoyat panohidasizlar.
15.Xoʻsh, buyogʻi endi nima boʻladi? Qonun emas, inoyat panohida boʻlganimiz uchun gunoh qilaveraylikmi? – Aslo!
16.Bilmaysizlarmi? Siz oʻzlaringizni itoatkor qul qilib kimning izmiga topshirsangizlar, u kishining quli boʻlasizlar. Siz yo oʻlimga olib boruvchi gunohga, yoki solihlikka olib boruvchi itoatkorlikka qul boʻlasizlar.
17.Lekin Xudoga shukurki, ilgari gunohga qul boʻlganingiz holda, endi oʻzingiz qabul qilgan ta’limotning mohiyatiga sidqidildan berilgansizlar.
18.Gunoh qilishdan ozod boʻlib, solihlikka oʻzingizni qul qilib qoʻygansizlar.
19.Bandaligingiz tufayli insonlarcha fikr yuritib gapiryapman. Siz bir vaqtlar ifloslik va yovuzlik qilish uchun a’zoyi badaningizni qonunsizlikka qul qilib topshirgansizlar. Endi esa a’zoyi badaningizni solihlikka qul qilib topshiringlar va muqaddas yashanglar.
20.Gunohning quli ekaningizda, solihlik  talablaridan ozod edingizlar.
21.Hozir oʻzingiz uyalayotgan qilmishlardan oʻsha vaqtda qanday naf bor edi? U qilmishlarning oqibati oʻlimdir.
22.Hozir esa gunoh qilishdan ozod boʻlib, Xudoning qullari boʻlgansizlar. Bundan naf – muqaddaslikdir va buning natijasi esa abadiy hayotdir.
23.Gunohning evazi – oʻlim, Xudoning in’omi esa Rabbimiz Iso Masih qiyofasidagi abadiy hayotdir.

Romans VII
1.Qonunni biluvchilarga soʻzim: ey birodarlar, odam tirik ekan, qonun uning ustidan hokim ekanini nahot bilmasangiz?
2.Masalan, erli xotin eri tirik ekan, qonun boʻyicha unga bogʻliqdir. Lekin eri oʻlsa, xotin boshi bogʻliqlik qonunidan ozod boʻladi.
3.Shuning uchun eri tirik xotin boshqa erga tegsa, u zinokor sanaladi. Ammo eri oʻlsa, xotin qonundan ozod boʻladi va boshqa erga tegsa ham, zino qilgan hisoblanmaydi.
4.Shunga oʻxshab, sizlar ham, ey birodarlarim, Boshqasiga, ya’ni qayta tirilgan Masihga tegib va Masih badanining bir qismi boʻlib, Ilohiy Qonun oldida oʻlgan hisobidasiz. Bu esa Xudo yoʻlida samarali boʻlishimiz uchundir.
5.Zero biz irsiy tabiatimiz amri bilan yashagan vaqtlar, Ilohiy Qonun oshkor qilgan gunohkor ehtiroslar a’zoyi badanimizda amal qilar va oʻlim uchun zamin hozirlar edi.
6.Endi esa ilgari bizni bogʻlab turgan Qonun qarshisida oʻlib, Qonundan ozod boʻldik. Shunday qilib, biz eski harfma-harf yoʻl bilan emas, balki yangi Ruh yoʻli bilan yurib, Xudoga xizmat qilmoqdamiz.
7.Xoʻsh, nima deylik? Nahotki Ilohiy Qonun gunohga bois boʻldi? – Aslo! Ammo agar Qonun vositachi boʻlmasa edi, men gunohni bilmagan boʻlar edim. Qonun “tamagirlik qilma” deb buyurmaganda edi, men tamagirlikni bilmas edim.
8.Shu tariqa gunoh amr orqali bahona topib, mening yuragimda har turli tamagirlikni hosil qildi. Qonun yoʻqligida esa, gunoh kuchsizdir.
9.Bir vaqtlar men oʻzim Ilohiy Qonundan tashqarida boʻlib yashar edim. Ammo ongimda amr tugʻilgach, gunoh tirildi,
10.men esa oʻldim. Hayot uchun boʻlgan amr mening oʻlimimga sabab boʻldi.
11.Chunki gunoh amr orqali bahona topib, meni aldadi, amr orqali meni oʻldirdi.
12.Bundan koʻrinadiki, Qonun – muqaddasdir, har bir amri ham muqaddas, odil va yaxshidir.
13.Shunday ekan, yaxshi boʻlgan amr menga oʻlim keltiradimi? – Mutlaqo! Biroq, gunoh – gunoh deb ochiq bilinishi uchun, yaxshilik orqali menga oʻlim keltirdi, toki gunohning nihoyat darajada gunohligi amr orqali anglashilsin.
14.Bizga ma’lumki, Ilohiy Qonun tabarrukdir. Biroq men esa – gunohga qul boʻlib sotilgan ojiz bandaman.
15.Shundan oʻzim qilayotgan ishlarni oʻzim tushunmayman: men nimani xohlasam, uni qilmayman va nimani yomon koʻrsam, uni qilaman.
16.Agar men xohlamagan narsani qilayotgan ekanman, bu bilan Qonunning yaxshi ekanligini ma’qullayotgan boʻlaman.
17.Demak, bu ishlarni men oʻzim emas, balki yuragimdagi gunoh qilayotgan boʻladi.
18.Menda, ya’ni irsiy tabiatimda yaxshi narsa yoʻqligini aniq bilaman. Yaxshilik qilish istagi dilimda bor boʻlsa-da, uni roʻyobga chiqarishga kuchim yetmaydi.
19.Men istagan yaxshi ishni qilmayapman, aksincha, istamagan yomon ishni qilyapman.
20.Agar istamagan ishni qilayotgan ekanman, demak, bu ishni men oʻzim emas, balki ichimda turadigan gunoh qilyapti.
21.Men bundan ushbu qoidani chiqaraman: yaxshilik qilmoqchi boʻlganimda, qalbimda hamisha yomonlik poylab turadi.
22.Xudoning Qonunidan ichki borligʻim zavq oladi-yu,
23.ammo a’zoyi badanimda boshqa bir qonun ish koʻradi: bu qonun ongim ma’qullagan  Xudo Qonuniga qarshi kurashib turadi va a’zoyi badanimda amal qiluvchi gunoh qonuniga meni asir etadi.
24.Oh, men shoʻrlik odam! Oʻlimga giriftor shu badanimdan meni kim qutqarar ekan?
25.– Xudoga shukr, Rabbimiz Iso Masih soyasida Oʻzi qutqaradi!     Xullasi kalom, men ongim bilan Xudo Qonuniga rioya etsam-da, vujudim bilan gunoh qonuniga xizmat qilaman.

Romans VIII
1.Shunday qilib, Iso Masih ummati boʻlganlarga qarshi endi hech bir mahkumlik yoʻqdir.
2.Iso Masih ummatiga hayot beruvchi Ruhning Qonuni meni gunoh va oʻlimni hosil qiluvchi Qonundan ozod qildi.
3.Inson tabiati ojizligi tufayli Ilohiy Qonun oʻzi ham ojiz boʻlib qoldi. Qonun ulgura olmagan ishni esa Xudo qildi: U Oʻz Oʻgʻlini gunohkor insonga oʻxshatib olamga yubordi va Uni gunoh uchun qurbonlikka bagʻishladi, shu yoʻsin inson tabiatidagi gunohni mahkum qildi.
4.Xudo buni, Ilohiy Qonun talablari tabiat amri bilan emas, Ruh amri bilan yashayotgan bizlarda bajo boʻlsin, deb qildi.
5.Bashariy tabiat amri bilan yashaydiganlar bashariy fikr qiladilar. Ilohiy Ruh amri bilan yashaydiganlar ilohiy fikr qiladilar.
6.Bashariy tabiatning murod-maqsadi – oʻlimdir. Ilohiy Ruhning murod-maqsadi – hayot va tinchlikdir.
7.Bashariy tabiatning murod-maqsadi Xudoga dushmanlikdir; chunki bunday tabiat Xudoning Qonuniga itoat qilmaydi hamda qila olmaydi.
8.Oʻz tabiati amri bilan yashaydigan odamlar Xudoga manzur boʻla olmaydilar.
9.Xudo Ruhi sizning ichingizda yashayotgani uchun, sizlar endi tabiatingiz amri bilan emas, balki Ruh amri bilan yashayapsizlar. Kimki Masihning Ruhiga ega boʻlmasa, u Masihniki emasdir.
10.Agar Masih ichingizda ekan, badan gunoh uchun oʻlimga mahkum boʻlsa-da, ruh oqlanganingiz uchun hayotdir.
11.Chunki Iso Masihni tiriltirgan Xudoning Ruhi sizning vujudingizda yashayapti. Agar Xudo Oʻz Ruhi qudratida Masihni tiriltirgan boʻlsa, U ichingizdagi oʻsha Ruh orqali sizning foniy badanlaringizni ham tiriltirajak.
12.Shunday qilib, ey birodarlar, tabiatimiz amri bilan yashash uchun biz bu tabiat talablari oldida majbur emasmiz.
13.Agar oʻz tabiatingizga mahliyo boʻlib yashasangiz,  ruhan oʻlishingiz muqarrar. Lekin agar bashariy tabiatning qilmishlarini Ruh kuchi bilan oʻldirsangiz,  ruhan yashaysizlar.
14.Xudo Ruhi bilan boshqariladigan barcha Xudoning farzandidir.
15.Chunki sizlar yana qoʻrquvda yashash uchun qullik ruhini olmadingizlar, balki oʻgʻillik Ruhini oldingizlar. Bu Ruhdan ruhlanib, biz Xudoni aziz Ota deb chaqiramiz.
16.Xudo Ruhi Oʻzi bizning ruhimizga qoʻshilib, Xudo farzandlari ekanligimiz haqida guvohlik berib turadi.
17.Agar Xudoning farzandlari boʻlsak, farzandlarday meros olish huquqiga ham egadirmiz. Xudoning qut-barakalaridan meros ulushi oluvchilar sifatida Masihning vorisdoshlarimiz. Agar biz Masihning azob-uqubatlariga sherik boʻlsak, albatta, Uning ulugʻ shon-sharafiga ham sherik boʻlajakmiz.
18.Oʻylaymanki, bizga zohir boʻlajak ulugʻvorlik oldida shu on azob-uqubatlarini aytib oʻtish ham arzimasdir.
19.Mana, Xudo Oʻz farzandlarini zohir qilishini butun maxluqot mushtoq boʻlib kutmoqda.
20.Chunki maxluqot oʻtkinchilikka mahkum boʻlgan. Bu esa maxluqotning oʻz ixtiyori bilan emas, balki maxluqotni yaratgan Xudoning ixtiyori bilan boʻlgan.
21.Ayni zamonda maxluqotning oʻzi ham fano qulligidan ozod etilmoq va Xudo farzandlarining ulugʻvor erkinligiga erishmoq umidiga egadir.
22.Bilamizki, borliq maxluqot hozirga qadar birgalikda oh-nola qilib, goʻyo tugʻish azobini chekib yotibdi.
23.Va faqat maxluqotgina emas, balki biz oʻzimiz ham ichimizdan oh-nola qilayotibmiz. Biz  kelgusi hosilning ilk mahsuliday Xudo Ruhini olgan boʻlsak ham, oʻgʻil qilib olinishni, vujudimiz qutulishini intizor boʻlib kutyapmiz.
24.Bizning najotimiz umiddadir. Koʻzga koʻrinib turgan narsa esa umid emas. Kim koʻrib turgan narsani umid qilar ekan?
25.Agarda biz koʻrmaganimizni umid qilayotgan boʻlsak, buni sabr bilan kutib tursak boʻladi.
26.Buning ustiga, Ilohiy Ruh bizning zaifligimizga madad berib turadi. Chunki biz qanday ibodat qilmoq kerakligini bilmaymiz. Lekin Ilohiy Ruhning Oʻzi ifoda qilib boʻlmas oh-nolalar bilan biz uchun Xudo oldida shafoat qiladi.
27.Yuraklarni sinovchi Xudo esa Ruhning fikri nimada ekanligini biladi. Chunki Ruh Xudoning irodasiga koʻra Xudo azizlari uchun shafoat qiladi.
28.Biz bilamizki, Xudoni sevganlarga, ya’ni Xudo Oʻz murodi boʻyicha da’vat etganlarga hamma narsa yaxshilik boʻlib xizmat qiladi.
29.Xudo azaldan bilgan kishilarni Oʻz Oʻgʻlining suratiga aylantirish uchun belgiladi, toki Oʻgʻil koʻp birodarlar orasida Toʻngʻich boʻlsin.
30.Xudo azaldan belgilagan kishilarni da’vat ham etdi, da’vat etgan kishilarni esa oqladi, oqlagan kishilarni esa ulugʻlikka ham sazovor qildi.
31.Endi bunga nima deymiz? Agar Xudo biz tomon boʻlsa, kim bizga qarshi chiqar ekan?
32.Xudo Oʻz Oʻgʻlini ayamay, balki hammamiz uchun Uni fido qilgan boʻlsa, U bilan birga hamma narsani ham bizga bermasmikan?
33.Xudo tanlagan kishilarni kim aybdor qilar ekan? Xudoning Oʻzi ularni oqlagan-ku.
34.Bizni kim mahkum qilar ekan? Oʻlgan ham tirilgan Iso Masih Xudoning oʻng tomonida turib, biz uchun shafoat qilmoqda-ku.
35.Xudoning sevgisidan bizni kim judo qilar ekan: qaygʻumi, siqilishmi, quvgʻinmi, ochlikmi, yalangʻochlikmi, xavf-xatarmi yoki qilichmi?
36.Mana,  Zaburda yozilganidek:     “Sen tufayli bizni har kun oʻldirmoqdalar,     Qurbonlik qoʻylar deb hisoblaydilar”.
37.Ammo bizni Sevganning soyasida bularning hammasi ustidan ulkan gʻalaba qozonamiz.
38.Men aminmanki, na oʻlim va na hayot, na farishtalar va na jin-ajinalar, na hozirgi va na kelgusi hodisalar,
39.na balandliklar va na chuqurliklar hamda na yaratilgan boshqa biron mavjudot Rabbimiz Iso Masih shaxsidagi Xudo sevgisidan bizni judo qilishga qodir emas.

Romans IX
1.Men, Masih haqi, haqiqatni aytyapman, yolgʻon gapirmayapman; Muqaddas Ruhdan yorishgan vijdonim ham bundan dalolat bermoqda:
2.mening yuragimda buyuk gʻamim, tinmaydigan dardim bor.
3.Oʻz qarindoshu qondoshlarim boʻlgan isroilliklar tufayli men hatto Masihdan mardudu mal’un boʻlmoqchi edim.
4.Xudo ularni oʻgʻillikka olgan, Oʻzining ulugʻvorligini ularga namoyon qilgan, ular bilan ahd-paymon qilgan, ularga Tavrotni, diniy xizmat koʻrsatmalarini yoʻllagan hamda tabarruk va’dalarni bergan.
5.Ulugʻ ota-bobolarimiz ularning otalari boʻlgan, Masih ham jisman ulardan kelib chiqqan. U borliq narsa ustidan hukmdor, abadiy hamdu sanolarga sazovor boʻlgan Xudodir. Omin!
6.Xudoning kalomi oʻz kuchini yoʻqotdi, demoqchi emasman. Ammo Isroildan boʻlganlarning hammasi Xudo xalqi emasdirlar.
7.Ibrohim zurriyotidan boʻlganlarning hammasi Ibrohim bolalari emasdirlar, balki Xudo Ibrohimga aytganidek: “Sening zurriyoting Is’hoq orqali koʻpayadi”.
8.Demak, Xudoning farzandlari tabiatan tugʻilgan bolalar emas, faqat ilohiy va’da boʻyicha tugʻilganlar haqiqiy zurriyot hisoblanadilar.
9.Xudoning Ibrohimga bergan va’dasi ana shunday edi: “Kelgusi yil shu vaqtda Men kelaman va Soroning bir oʻgʻli boʻladi”.
10.Bunga oʻxshab, Rivqo bibi ham egiz oʻgʻillarga homilador boʻlgan edi. Ular bitta otadan, ya’ni ulugʻ otamiz Is’hoqdan edilar.
11.Bu bolalar hanuz tugʻilmagan va yaxshi yoki yomon biron ish qilmagan vaqtda, Xudo Rivqoga: “Kattasi kichigiga qul boʻladi”, – degan edi. Demak, Xudo birovni tanlaganda, uni Oʻzi bilganidek, savob ishlaridan qat’i nazar yorlaqaydi va da’vat etadi.
12.Xudo Tavrotda aytganidek:     “Men Yoqubni sevdim,     Lekin Esovdan nafratlandim”.
13.Bunga nima deymiz? Xudo nohaqmi? – Aslo!
14.Mana, Xudo Musoga nima degan:     “Marhamat etganimga marhamat etaman,     Rahm aylaganimga rahm aylayman”.
15.Shunday qilib, tanlanish insonning orzu yoki tashabbusiga emas, balki Xudoning marhamatiga bogʻliqdir.
16.Tavrotda Xudo Fir’avnga aytganidek:     “Qudratimni sen orqali namoyon qilay, deb     Ismim butun yer yuzida ma’lum boʻlgay, deb     Men seni yuksaltirdim”.
17.Demak, Xudo istaganiga marhamat etadi va istaganining diydasini qotiradi.
18.Endi mendan soʻraysan: “Xoʻsh, nima uchun Xudo birovni ayblaydi? Zotan Uning irodasiga qarshi chiqa oladigan yoʻq-ku!”
19.– Ey inson, sen kimsanki, Xudoga soʻz qaytarasan? Haykal haykaltaroshga: “Meni nima uchun bunday yasading?” – deydimi?
20.Kulol xuddi oʻsha gil qorishmasidan bir idishni e’tiborli, boshqa idishni e’tiborsiz ish uchun yasashga haqi yoʻqmi?
21.Agar Xudo gʻazabu qudratini zohir etmoqchi boʻlib, Oʻz gʻazabiga yoʻliqtirib halok qiladigan odamlarga koʻp sabr bilan chidagan boʻlsa, nima boʻpti?
22.Agar Xudo azaldan marhamatiga sazovor bilgan va ulugʻlash uchun belgilagan odamlarga Oʻzining cheksiz ulugʻvorligini zohir etmoq maqsadida bunday qilgan boʻlsa, nima boʻpti?
23.Nafaqat yahudiylar orasidan, balki boshqa barcha xalqlar orasidan ham Xudo da’vat etgan bu kishilar – mana bizlarmiz.
24.Hoʻsheya paygʻambarning kitobida aytilganidek:     “Men xalqim boʻlmaganni – Mening xalqim,     Sevgilim boʻlmaganni – sevgilim deyman.
25.Siz Mening xalqim emassiz, – deyilgan yerda,     Ular barhayot Xudoning oʻgʻillari deyiladi”.
26.Isha’yo paygʻambar esa Isroil haqida shunday nido etyapti:     “Isroil oʻgʻillarining son-sanogʻi     Dengiz qumi qadar boʻlsa ham,     Ortib qolgan qismiyoq najot topur.
27.Rabbimiz Oʻz ishini yer yuzida     Tez va butkul bajarib chiqur”.
28.Isha’yo paygʻambar yana karomat qilib aytganki:     “Agar Xudovand – Sarvari koinot     Bizga zurriyot qoldirmaganida edi,     Biz Sadoʻm shahriga oʻxshab,     Gʻamoʻra singari boʻlib qolar edik”.
29.Endi bunga nima deymiz? Bir yoqdan, solihlik payidan boʻlmagan majusiylarni Xudo Oʻzi oqladi, ular  Masihga ishonib, solih deb qabulga oʻtdilar.
30.Ikkinchi yoqdan, Isroil xalqi oʻzimizni oqlaylik, deb Ilohiy Qonunga qattiq rioya qilishga unnab, Qonunni oʻrinlatmay, aybdor boʻlib qoldi.
31.Nima uchun? Chunki ular imonga tayangan solihlikni izlamay, balki Qonun amrlarini bajarish bilan savob qozonmoqchi boʻldilar va toʻsiq toshiga qoqinib, munkib ketdilar.
32.Xuddi  Tavrotda yozilganidek:     “Mana, Men Sionda bir toʻsiq toshini,     Odamlar qoqinib ketgusi toshni qoʻyurman.     Unga e’tiqod etgan kishi uyatga qolmas”.

Romans X
1.Ey birodarlar, yuragim orzu-armoni va Xudodan yolvorgan tavalloyim – isroilliklarning qutulishidir.
2.Ularning Xudo yoʻlida gʻayratlari borligiga guvohdirman. Biroq bu gʻayrat haqiqiy tushunchaga asoslangan emas.
3.Xudoning Oʻzi odamlarni oqlab solih deyishini ular anglamasdan, oʻz solihliklarini oʻrnatishga intildilar, yakka Oʻzi odamlarni oqlab solih degan Xudoga iltijo qilmadilar.
4.Masih esa – Qonunning oxiridir. Masihga e’tiqod qilgan har bir gunohkorni Xudo oqlaydi.
5.Ilohiy Qonunga rioya qilish bilan oʻzini oqlamoqchi boʻlganlar haqida Muso paygʻambar bunday yozgan: “Qonunni bajo keltirgan odam shu bilan yashayveradi”.
6.Imonga tayangan solihlik esa bunday soʻzlayapti: “Yuragingda: Osmonga kim chiqadi? – dema (goʻyo Masihni yerga tushirish uchun).
7.Yoki: Yerning qa’riga kim tushadi? – dema” (goʻyo Masihni tiriltirish uchun).
8.Oyat nima deydi, eshit:     “Kalom senga yaqindir,     Sening ogʻzingu dilingdadir”.     Mana bu – biz targʻib qilib yurgan imon kalomi.
9.Agar sen Isoni Rabbim deb, ogʻzing bilan ochiq iqror etsang va Xudo Uni tiriltirganiga chin yurakdan inonsang, najot topasan.
10.Chunki oqlanish uchun yurak bilan e’tiqod qilmoq, qutulish uchun ogʻiz bilan iqror boʻlmoq lozimdir.
11.Tavrotda yozilganiday: “Unga e’tiqod qilgan hech kimsa uyatga qolmas”.
12.Bu masalada yahudiy bilan gʻayridin orasida farq yoʻqdir. Xuddi oʻsha Rab – hammaning Rabbidir. Ismini chaqirganlarning hammasi uchun U ehsonga boydir.
13.Chunki “Rabbimiz ismini chaqiradigan har bir kishi najot topur”.
14.Ammo ular inonmasdan turib, Uni qanday chaqiradilar? U haqda eshitmagan holda, Unga qanday inonadilar? Targʻib qiluvchi boʻlmasa, qanday eshitadilar?
15.Yuborilmasdan turib, Kalomni qanday targʻib qiladilar? – Tavrotda yozilganidek:     “Naqadar goʻzaldir ezgulik mujdasin,     Tinchlik Xushxabarin keltirgan oyoqlar!”
16.Holbuki, Xushxabar keltiruvchilarga hamma quloq solmadi. Xuddi Isha’yo paygʻambar aytganidek:     “Yo Rabbiy!     Bizning xabarimizga kim ishondi?”
17.Shunday qilib, imon – eshitishdan, eshitish esa – Masih kalomini va’z etishdan hosil boʻladi.
18.Ammo men shunday soʻrayman: Ular eshitmadimi? – Albatta, eshitdilar, mana  Zaburda qanday yozilgan:     “Ularning ohangi butun dunyoga yoyildi,     Soʻzlari esa yerning toʻrt tarafiga yetib bordi”.
19.Yana soʻrayman: Isroil bilmas edimi? – Avvalo, Muso paygʻambar orqali Xudo shunday degan:     “Men sizda xalqim boʻlmaganlar ustidan rashk uygʻoturman,     Fahmsiz bir qavm ila gʻazabingizni qoʻzgʻaturman”.
20.Isha’yo paygʻambar esa  Xudo kalomini jasurona gapirib degan:     “Meni izlamaganlarga Oʻzimni toptirdim,     Meni soʻramaganlarga Oʻzimni zohir etdim”.
21.Lekin Isroil haqida Xudo shunday degan:     “Men boʻysunmas va qaysar bir xalqqa     Kun boʻyi qoʻllarimni choʻzib turdim”.

Romans XI
1.Xoʻsh, men soʻrayman: Xudo Oʻz xalqini rad etdimi? – Aslo! Chunki men oʻzim ham Ibrohim naslidan, Benyamin qabilasidan bir isroillikman.
2.Xudo azaldan bilgan Oʻz xalqini rad etmadi. Isroilga qarshi Xudoga shikoyat etgan Ilyos paygʻambar haqidagi oyatda nima yozilganini nahotki sizlar bilmasangiz?
3.“Yo Rabbiy!     Sening paygʻambarlaringni oʻldirdilar,     Qurbongohlaringni vayron qildilar.     Yolgʻiz men qoldim-u,     Mening jonimga ham qasd qilmoqdalar”,– degan edi Ilyos.
4.Xudo unga qanday javob berdi? –     “Baal oldida tiz choʻkmagan yetti ming odamni     Men Oʻzim uchun ajratib oldim”.
5.Xuddi shunday, hozirgi vaqtda ham Xudoning inoyati bilan saylab olingan bir ozchilik bordir.
6.Ular Xudo inoyati tufayli saylanganlar, demak, savob ishlari tufayli saylangan emaslar; aks holda inoyat yana inoyat boʻlmas edi. [Agar ular savob ishlari tufayli saylanganda edi, yana Xudo inoyatiga oʻrin qolmas edi va savob yana savob boʻlmas edi.]
7.Bu nimani bildiradi? – Isroil izlaganiga erishmadi. Faqat saylanganlar izlaganiga erishdilar, qolganlarning esa diydasi qotib qoldi.
8.Xuddi  Tavrotda yozilganidek:     “Xudo ularga qattiq uyqu ruhini yubordi.     Bugungi kunga qadar koʻrmaydigan koʻzlar,     Eshitmaydigan quloqlar berdi”.
9.Dovud ham deganki:     “Ularning dasturxoni oʻzlari uchun toʻru qopqon,     Tuzoq hamda jazo yeri boʻlsin.
10.Koʻzlari qorongʻilashib, koʻrmaydigan boʻlsin,     Bellari abadiy bukilib qolsin”.
11.Shuning uchun men soʻrayman: yahudiylar yoʻq boʻlish uchun qoqindilarmi? – Aslo! Ammo ularning rashki qoʻzgʻalsin, deb ularning gunohkorligi tufayli boshqa xalqlarga najot keldi.
12.Agar yahudiylarning gunoh qilib, barbod boʻlganligi barcha dunyo xalqlariga qut-baraka keltirgan boʻlsa, ularning kamol topishi naqadar koʻproq qut-baraka keltiradi!
13.Endi dunyo xalqlaridan boʻlgan sizlarga xitob qilaman: men gʻayriyahudiylarning havoriysi boʻlib, bu xizmatimni faxrli deb bilaman,
14.agarda men oʻz qon-qardoshlarimning rashkini qoʻzgʻatib, ulardan qandaydir ba’zilarini qutqarib olsam!
15.Agar ularning rad qilinishi dunyoning Xudo bilan yarashishiga imkon bergan boʻlsa, qabul boʻlishlari oʻlimdan hayotga qaytishdan boshqa nima boʻla oladi?!
16.Agar achitqi muqaddas boʻlsa, xamir ham muqaddasdir. Agar tomir muqaddas boʻlsa, novdalar ham muqaddasdir.
17.Xoʻsh, endi zaytun daraxtining ba’zi novdalari sindirilgan va sen yovvoyi zaytun butogʻi boʻla turib, novdalar orasiga payvand boʻlgansan, daraxtning shirador tomiriga ulangansan.
18.Lekin novdalar oldida gʻururlanib ketma! Gʻururlansang, bilginki, sen tomirni emas, balki tomir seni koʻtarib turibdi.
19.Ehtimol sen: “Mening payvand boʻlishim uchun novdalar sindirildi”, – dersan.
20.Toʻgʻri, Isroil xalqi imonsizligi tufayli sindirildi; sen esa imoningda mahkam turasan. Shunga qaramay maqtanma, balki qoʻrq.
21.Yoʻqsa, Xudo asl novdalarni ayamagani kabi, seni ham ayamasligi mumkin.
22.Shuning uchun sen Xudoning mehribonligini ham, qattiqqoʻlligini ham bilib qoʻygin! Yiqilganlarga U qattiqqoʻldir, ammo sen Uning mehribonligiga sodiq qolsang, senga mehribondir. Aks holda sen ham kesib tashlanarsan.
23.Yahudiylar imonsizlikda qattiq turib olmasalar, ular yana payvand boʻladilar, chunki Xudo ularni yana payvand qilishga ham qodirdir.
24.Sen tabiatan yovvoyi zaytun novdasi boʻla turib kesilding va tabiatga xilof ravishda yaxshi zaytun daraxtiga payvand boʻlding. Shunday ekan, asl novdalar oʻz daraxtiga yana payvand boʻlishi naqadar osondir!
25.Ey birodarlarim, siz tagʻin oʻzbilarmon boʻlib qolmanglar, deb bu sirdan xabarsiz qolishingizni istamayman: boshqa xalqlardan najot topadiganlarning soni tamom boʻlmagunga qadar, Isroil xalqining vaqtincha diydasi qotgan.
26.Shunday qilib, butun Isroil qutulajak.  Tavrotda yozilganidek:     “Qutqaruvchi Siondan kelajak,     Yoqub elidan betavfiqni daf qilajak.
27.Men ularni gunohlaridan forigʻ qilganimda,     Ular bilan Mening ahdim bu boʻlajak”.
28.Injil Xushxabarini rad qilganlari sababli, yahudiylar sizlarning manfaatingiz uchun Xudoga dushman boʻlib qoldilar. Lekin Xudo ularni tanlagani sababli, ota-bobolari xotiri uchun, ularni aziz deb biladi.
29.Chunki Xudoning in’omlari va da’vati oʻzgarmasdir.
30.Sizlar bir vaqtlar Xudoga itoatsiz boʻlib, lekin endi yahudiylarning itoatsizligi tufayli marhamatga noil boʻldingizlar.
31.Shunga oʻxshab, endi yahudiylar ham sizga koʻrsatilgan marhamat tufayli itoatsiz boʻldilar, toki ular ham endi marhamatga noil boʻlsinlar.
32.Chunki Xudo hammaga marhamat koʻrsata olishi uchun, hammani itoatsizlikka giriftor qildi.
33.Oh, Xudoning saxovatu hikmati hamda bilimining chuqurligini qarang! Uning hukmlariga kimning aqli yetar, yoʻllarini kim tekshirib chiqar ekan?
34.“Xudoning aqlini kim bilgan ekan?     Uning maslahatchisi kim boʻlgan ekan?”
35.“Kim Xudoga bir narsa bermishki,     Xudo unga qaytarib bersin?”
36.Butun borliq Undan chiqib, U orqali bordir va Unga qaratilgandir. Unga abadiy shon-sharaflar boʻlsin! Omin.

Romans XII
1.Shunday qilib, ey birodarlarim, Xudoning marhamati haqi sizlarga yolvoraman: Xudoga oqilona xizmat qila olishingiz uchun vujudingizni tirik, muqaddas, Xudoga manzur boʻladigan qurbon qilib bagʻishlanglar.
2.Bu dunyoga uygʻunlashmanglar. Xudoning yaxshi, manzur, komil irodasining nima ekanini fahmlamoq uchun fikringizni yangilash orqali tubdan oʻzgaringlar.
3.Menga berilgan inoyatdan foydalanib, sizlarning har biringizga shuni aytyapman: haddingizdan oshib, oʻzingizga bino qoʻymanglar. Lekin Xudo har bir kishiga qancha imon bergan boʻlsa, shunga koʻra fikr qilib, aqli raso odamlar boʻlinglar.
4.Badanimiz bir boʻlsa-da, uzvlar koʻp, uzvlarning vazifasi esa bir xil emas.
5.Shunga oʻxshab, biz koʻp kishi boʻlsak ham, Masih vujudida birlashganmiz va bir badanni tashkil etamiz, har birimiz alohida-alohida boʻlib, bir-birimiz uchun uzvdirmiz.
6.Xudoning inoyat qilgani boʻyicha, biz Undan har xil in’omlar olganmiz. Birovning in’omi bashoratgoʻylik boʻlsa, oʻz ishonch-e’tiqodiga muvofiq bashorat qilsin.
7.Agar xizmat in’omi boʻlsa, xizmat qilsin; agar muallimlik in’omi boʻlsa, ta’lim bersin.
8.Kim nasihatgoʻy boʻlsa, pand-nasihat bersin. Kim ehson beruvchi boʻlsa, chin koʻngildan bersin. Kim boshliq boʻlsa, gʻayrat bilan boshchilik qilsin. Kim mehribonchilik qilsa, xursandlik bilan qilsin.
9.Sevgingiz riyosiz boʻlsin. Yomonlikdan nafrat qilib, yaxshilikka chirmashib olinglar.
10.Bir-biringizni birodarlarcha, samimiy muhabbat bilan sevinglar. Bir-biringizni izzat-hurmat qilishga oʻzishganday harakat qilinglar.
11.Gʻayratingizni susaytirmanglar. Otashin ruh bilan Rabbingizga xizmat qilinglar.
12.Umidvorlik ila xursand boʻlib yuringlar. Qaygʻuda sabrli, toat-ibodatda sabotli boʻlinglar.
13.Imonlilarning ehtiyojlarini ta’minlashda ishtirok etinglar. Mehmondoʻst boʻlishga jon kuydiringlar.
14.Sizlarni quvgʻin qilayotganlarni duo qilinglar, ha, duo qilinglar, qargʻamanglar.
15.Sevinayotganlar bilan birga sevininglar, yigʻlayotganlar bilan birga yigʻlanglar.
16.Oʻzaro hamfikr boʻlinglar. Takabburlik qilmay, muloyim odamlar bilan doʻst boʻlinglar. Oʻzbilarmonlik qilmanglar.
17.Hech kimga yomonlik evaziga yomonlik qaytarmanglar. Barcha odamlarning koʻzi oldida yaxshilik qilishga intilinglar.
18.Agar iloji boʻlsa, qoʻlingizdan kelganicha, barcha odamlar bilan tinch-totuv hayot kechiringlar.
19.Ey seviklilarim, oʻzingiz uchun qasos olmanglar, balki Xudoning gʻazabiga yoʻl qoʻyinglar. Zero  Tavrotda shunday yozilgan:     “Qasos Mening qoʻlimda,     Sazosini Men beraman,     – deydi Xudovand”.
20.Aksincha:     “Agar dushmaning och qolgan boʻlsa, uni toʻygʻizgil,     Agar chanqagan boʻlsa, unga suv ichirgil.     Mana shunda uning boshiga yonayotgan choʻgʻlar yiqqanday boʻlursan”.
21.Yomonlikka magʻlub boʻlma, yomonlikni yaxshilik bilan magʻlub qilgin.

Romans XIII
1.Har bir odam hukmron hokimiyatga boʻysunsin. Chunki Xudo buyurmagan hokimiyat yoʻq, mavjud hokimiyatlarning hammasini ham Xudo tayin etgan.
2.Shuning uchun hokimiyatga qarshilik koʻrsatgan Xudoning amriga qarshi chiqqan boʻladi. Qarshilik qiluvchilar esa oʻz-oʻzlarini hukmga duchor qiladilar.
3.Yaxshilik qilganlar emas, yomonlik qilganlar boshliqlardan qoʻrqishlari kerak. Hokimiyatdan qoʻrqmaslikni istaysanmi? Unda yaxshi ish qilib yur, shunda boshliqning maqtoviga sazovor boʻlasan.
4.Chunki boshliq sening manfaating uchun Xudoning xizmatkoridir. Ammo yomon ish qilsang, qoʻrq. Chunki u qilichni behuda koʻtarib yurmaydi. U yomonlik qilganga gʻazabnok jazo beruvchi sifatida Xudoning xizmatkoridir.
5.Shuning uchun faqat gʻazabdan qoʻrqqanlikdangina emas, balki vijdon yuzasidan ham itoat qilmoq lozimdir.
6.Soliq toʻlashingizning sababi ham shu. Chunki soliq yigʻish bilan mashgʻul boʻlgan amaldorlar bu ish bilan Xudoga xizmat qiladilar.
7.Har bir kishiga oʻz haqini beringlar: soliq yigʻuvchiga – soliq; boj oluvchiga – boj; qoʻrquvga loyiq boʻlganga – qoʻrquv; hurmatga loyiq boʻlganga – hurmat.
8.Bir-biringizni sevishdan boshqa hech kimdan bir narsa burchli boʻlmanglar. Chunki oʻzgani sevadigan kishi Ilohiy Qonunni bajo keltirgan boʻladi.
9.“Zino qilma”, “Qotillik qilma”, “Oʻgʻrilik qilma”, [”Yolgʻon guvohlik berma”,] “Tamagirlik qilma” va bunga oʻxshash yana qancha amrlar bor boʻlsa, hammasi shu soʻzda xulosa qilinadi: “Oʻzgani oʻzing kabi sevgin”.
10.Sevuvchi kishi oʻzgaga yomonlik qilmaydi. Shunday qilib, sevish – butun Ilohiy Qonunni bajo keltirish bilan barobardir.
11.Hozirgi vaqt-soatning ahamiyatini bilib, shunday harakat qilinglar. Mana, sizlarning uyqudan uygʻonish vaqt-soatingiz kelib qoldi! Biz imon keltirgan vaqtdan koʻra, hozirgi vaqtda qutulishimiz yaqinroqdir.
12.Kecha oʻtib ketib, kunduz yaqinlashdi. Shuning uchun qorongʻilik ishlaridan forigʻ boʻlib, nur aslahalarini kiyib olaylik.
13.Aysh-ishrat va ichkilikbozlik bilan emas, shahvatparastlik va fisq-fujur bilan emas, janjalkashlik va hasadgoʻylik bilan emas, balki kunduzga yarasha, odob bilan kun kechiraylik.
14.Rabbimiz Iso Masihni  sovutday kiyib olinglar va tabiatingizning gunohli havas-ehtiroslarini qoniqtirishga intilmanglar.

Romans XIV
1.Imoni zaif odamni, uning fikrlari haqida bahslashmay, qabul qilinglar.
2.Kimdir, hamma narsani yeb boʻladi, deb ishonadi. Imoni zaif kishi esa faqat sabzavot yeydi.
3.Har narsani yeyish mumkin degan kishi yemovchini kamsitmasin, shuningdek, har narsani yemaydigan kishi yeydiganni ayblamasin; chunki Xudo uni qabul qilgandir.
4.Sen kim boʻlibsanki, boshqa kishining malayini tergaysan? U oʻz xoʻjayini oldida yo turadi, yo yiqiladi. Rabbimiz esa uni turgʻazishga qodir, shuning uchun u turadi.
5.Birov bir kunni boshqa kundan yuqoriroq hisoblaydi, boshqa kishi esa hamma kunlar haqida bir xil fikr yurgizadi. Har bir kishi oʻz fikrida mahkam tursin.
6.Kunga e’tibor qiluvchi Rabbim deb e’tibor qiladi. [Shuningdek, kunga e’tibor qilmovchi Rabbim deb e’tibor qilmaydi.] Har narsani yeguvchi Rabbim deb yeydi. Har narsani yemovchi ham Xudoga shukr qilib, Rabbim deb yemaydi.
7.Bizdan hech kim oʻzi uchun yashamaydi va hech kim oʻzi uchun oʻlmaydi ham.
8.Agar yashasak, Rabbimiz uchun yashaymiz; agar oʻlsak, Rabbimiz uchun oʻlamiz. Demak, yashasak ham, oʻlsak ham, Rabbimizga qarashlimiz.
9.Masih ham oʻliklarning, ham tiriklarning Rabbi boʻlish uchun oʻldi-yu, oʻlimdan tirilib keldi.
10.Shunday boʻlsa, sen nima uchun birodaringni hukm qilyapsan? Nima uchun birodaringni kamsityapsan? Hammamiz ham Masihning hukm kursisi oldida hozir boʻlajakmiz-ku.
11.Tavrotda yozilishicha:     “Hayotim haqi, – deydi Xudovand, –     Har bir kas Mening oldimda tiz choʻkkusi,     Har bir til Xudoligimni tan olgʻusi”.
12.Demak, har birimiz oʻzimiz haqimizda Xudoga hisobot beramiz.
13.Shuning uchun bir-birimizni boshqa hukm qilmaylik. Eng yaxshisi, birodaringizning yoʻliga toʻsiq qoʻymaslik, uni vasvasaga solmaslik toʻgʻrisida muhokama qilinglar.
14.Men shuni bilaman va Rabbim Iso nomidan qat’iy aminmanki, hech bir narsa oʻzi-oʻzicha harom emasdir. Faqat bir narsani harom hisoblagan kishi uchun u narsa haromdir.
15.Agar birodaring sen yeyayotgan ovqat tufayli xafa boʻlsa, demak, sen muhabbat yuzasidan harakat qilmayotgan boʻlasan. Masih bu odam uchun oʻlgan, uni ovqating bilan halokatga yoʻliqtirma.
16.Sizlarning yaxshi deb bilgan narsangiz qoralanmasin.
17.Xudoning Shohligi ovqat va ichimlikdan iborat emas, balki Muqaddas Ruh bagʻishlagan solihlik, tinchlik va sevinchdir.
18.Kim Masihga shunday xizmat qilib yursa, u Xudoga maqbul va insonlarning maqtoviga sazovordir.
19.Shuning uchun oʻzaro tinch-totuv yashaylik, bir-birimizni ruhan rivojlantirish uchun jon kuydiraylik.
20.Ovqat tufayli Xudoning ishini buzma! Hamma ovqatlar haloldir, lekin biron narsa yeb oʻzgani vasvasaga solgan kishi yomonlik qilgan boʻladi.
21.Birodaring vasvasaga tushib aynib qolishidan koʻra, goʻsht yemaslik, may ichmaslik yoki birodaringni qoqintiradigan biron ish qilmaslik yaxshidir.
22.Bu xususda sening e’tiqoding qanday boʻlsa, Xudo oldida oʻz e’tiqodingni oʻzingga saqlab tur. Tutgan yoʻlida oʻz-oʻzini mahkum qilmaydigan odam baxtiyordir!
23.Lekin oʻz yeganidan shubha qilgan kishi mahkumlikka yoʻliqadi, chunki u e’tiqod boʻyicha yemagan. E’tiqodga asoslanmagan har bir ish esa – gunohdir.
24.Men xabarlab yurgan Injil, ya’ni Iso Masihning Xushxabariga binoan sizlarni sobitqadam qilishga qodir boʻlgan Xudoga hamdu sanolar boʻlsin! Qadim davrlardan beri yashirin tutilib, hozirgi vaqtda esa ochilib qolgan ulugʻ sir
25.mangu barhayot Xudoning amri ila qadimgi paygʻambarlarning kitoblarida vahiy etilgan, endi esa barcha xalqlarga imonga boʻysunishlari uchun taqdim etilgandir.
26.Donishmand boʻlgan yagona Xudoga Iso Masih orqali ilalabad shon-sharaflar boʻlsin! Omin.

Romans XV
1.Biz, imoni kuchlilar, oʻzimizni mamnun qilishni koʻzlamasdan, kuchsizlarning ojizligiga sabr-bardosh qilishimiz kerak.
2.Har birimiz oʻzganing yaxshilik va rivoj topishiga gʻamxoʻrlik qilib, uni mamnun qilishga harakat qilaylik.
3.Chunki Masih ham Oʻz-oʻzini mamnun qilmadi. Lekin  Zaburda U haqda yozilganidek:     “Seni tahqir qiluvchilarning haqorati     Mening ustimga tushdi”.
4.Qadimgi oyatlarda nimaiki yozilgan boʻlsa, bizning ta’lim olishimiz uchun yozilgan. Biz bu oyatlardan sabr va tasalli topib, umidimizda mahkam turishimiz lozim.
5.Sabr va tasalli manbayi boʻlgan Xudoning Oʻzi esa, Iso Masih oʻrgatganidek, bir-biringiz bilan hamfikr boʻlishni sizlarga ato etsin,
6.toki sizlar yakdillik bilan, bir ogʻizdan Rabbimiz Iso Masihning Otasi boʻlgan Xudoni ulugʻlanglar.
7.Xudoni ulugʻlash uchun Masih sizlarni qabul qilganidek, sizlar ham bir-biringizni qabul qilinglar.
8.Mening soʻzimni tinglanglar: Iso Masih ota-bobolarimizga berilgan ilohiy va’dalarni roʻyobga chiqaray, deb Xudo haqiqatiga sodiq qoldi va sunnat ahli boʻlgan  yahudiylarning xizmatkori boʻldi.
9.Ayni zamonda U Xudoning marhamati haqi uchun boshqa xalqlarga ham yuborildi, toki ular Xudoni ulugʻlasinlar.  Zaburda yozilishicha:     “Xalqlar ichra Senga hamdlar ayturman,     Sening ismingni kuylab sano ayturman”.
10.Yana boshqa joyda shunday yozilgan:     “Ey barcha elu xalqlar,     Xudoning xalqi bilan birga sevininglar!”
11.Va yana:     “Ey barcha millatlar, Xudovandga hamd aytinglar!     Ey butun xalqlar, Uni madh etinglar!”
12.Isha’yo paygʻambar esa shunday degan:     “Xalqlarga hukmronlik qilish uchun     Ishay urugʻidan bir Zot chiqib kelajak.     Xalqlar Unga umid bogʻlagaylar”.
13.Umid manbayi boʻlgan Xudo esa Muqaddas Ruh kuchi ila sizlarni umidga boy qilsin, imoningizga yarasha sizlarni har xil sevinch va tinchlik bilan shod qilsin.
14.Ey birodarlarim, sizga kelsak, siz yaxshilikka va har xil bilimga boy hamda bir-biringizga pand-nasihat qilishga qodir ekaningizga oʻzim aminman.
15.Birodarlarim, Xudoning menga bergan inoyati tufayli sizlarga eslatib qoʻyish uchun bir qadar botinish bilan yozdim.
16.Men Xudo inoyati tufayli Iso Masihning barcha xalqlarga yuborgan elchisi boʻlib, Xudoning Xushxabarini targʻib qilishda muqaddas xizmat koʻrsatmoqdaman. Bu xalqlar Muqaddas Ruh orqali muqaddaslashtirilib, Xudoga baxshida etilgan va Unga maqbul boʻlgan bir hadyadir.
17.Shunday qilib, Iso Masihga tashakkur, men Xudo yoʻlida qilgan ishlarim bilan maqtansam boʻladi.
18.Lekin men orqali amal qilgan Masihdan boshqa narsa haqida gapirishga jur’at etmayman. Masihning Oʻzi majusiylarni imonga boʻysundirish yoʻlida menga yor boʻlib, soʻzimu ishimga ilhom berib,
19.Muqaddas Ruhni yuborib, men orqali qudratli va ajoyib moʻjizalar sodir qildi. Shunday qilib, men Quddusdan boshlab, to Illiriya sohillariga qadar Masihning Xushxabarini tamoman yoyib chiqdim.
20.Shu bilan birga, men boshqalarning poydevori ustiga bino qurmayin, deb Masihning ismi hali tilga olinmagan yerlarda Xushxabarni targʻib qilish uchun jon kuydirdim.
21.Tavrotda yozilganidek:     “Undan xabarsiz boʻlganlar koʻrgaylar,     U haqda eshitmaganlar anglagaylar”.
22.Sizlarning oldingizga kelishim uchun menga toʻsqinlik qilgan koʻp sabablar bor edi.
23.Endi esa bu mamlakatlarda menga boshqa ish qolmagan. Men koʻp yillardan beri sizlarni koʻrishni orzu qilganimdan,
24.Ispaniyaga yoʻl olib sizlarning oldingizga bormoqchiman. Oʻtib ketayotganimda avval sizlarni koʻrib, bir oz diydoringizga toʻyganimdan keyin, meni u yerga kuzatib qoʻyasizlar, degan umiddaman.
25.Lekin hozircha men Xudo azizlariga yordam bergani Quddusga ketyapman.
26.Chunki Makedoniya va Axaya oʻlkalaridagi Masih jamoatlari Quddusdagi kambagʻal imonlilar uchun iona toʻplashni xush koʻrdilar.
27.Ha, xush koʻrdilar, chunki ular yahudiylardan qarzdordir. Majusiylar endi yahudiylarning ruhiy barakatlariga sherik boʻlganlaridan keyin, ularga jismonan ham xizmat qilishlari munosibdir.
28.Demak, men bu ishni bajarib, toʻplangan mablagʻni ularga topshirganimdan keyin, sizlarning yeringizdan oʻtib Ispaniyaga joʻnab ketaman.
29.Men sizlar bilan koʻrishgach, Masih Xushxabarining toʻliq qut-barakasini keltirishni burchim deb bilaman.
30.Ey birodarlarim! Rabbimiz Iso Masih haqi,  Xudo Ruhidan ilhom olgan muhabbat haqi sizlarga yolvoraman: men uchun Xudoga ibodat qilinglar, kurashimga qoʻshilinglar,
31.toki Yahudiya oʻlkasidagi imonsizlardan qutulay va Quddusdagi xizmatim u joydagi Xudo azizlariga ma’qul tushsin.
32.Xudo xohlasa, men bahuzur sizning oldingizga boray va siznikida shodligu orom topay.
33.Tinchlik manbayi boʻlgan Xudo hammalaringizga yor boʻlsin. Omin!

Romans XVI
1.Kenxreya shahridagi imonlilar jamoatida xizmat koʻrsatayotgan opamiz Fivani sizlarga taqdim etaman.
2.Uni Rabbimiz haqi, Xudo azizlariga munosib qabul qilinglar. U nimaga muhtoj boʻlsa, yordam beringlar. Zero u koʻp kishilarga va ayniqsa menga ham madadkor boʻlgan.
3.Iso Masih xizmatida boʻlgan hamkorlarim Priskilla bilan Akilga salom aytinglar.
4.Ular mening jonimni asrash uchun oʻzlarini oʻlim xavfiga qoʻydilar. Ularga yolgʻiz men emas, balki majusiylardan imon keltirganlarning barcha yigʻilishlari ham tashakkur bildirmoqdalar.
5.Ularning uyida yigʻiladigan jamoatga ham salom aytib qoʻyinglar.     Asiya oʻlkasida Masih uchun birinchi unib-chiqqan hosilday boʻlgan sevikli muhibim Yepenetga salom aytinglar.
6.Biz uchun koʻp mehnat qilgan Maryamga salom aytinglar.
7.Havoriylar orasida nom chiqargan va mendan oldin Masihga imon keltirgan hamda men bilan birga mahbus boʻlgan qarindoshim Andronikka, shuningdek, Yuniyga salom aytinglar.
8.Rabbimiz yoʻlida borayotgan sevikli oʻrtogʻim Ampliatga salom aytinglar.
9.Masih xizmatida hamkorimiz boʻlgan Urban va sevikli Staxisga salom aytinglar.
10.Sinovdan oʻtib, Masihga maqbul boʻlgan Apellisga salom aytinglar. Aristovul xonadoni ahliga salom aytinglar.
11.Qarindoshim Hirodionga salom aytinglar. Narkis xonadoni ahlidan Rabbimizga qarashli boʻlganlarga salom aytinglar.
12.Rabbimiz xizmatida zahmat chekkan Trifen bilan Trifosga salom aytinglar. Rabbimiz xizmatida koʻp zahmat chekkan sevikli singlim Persisga salom aytinglar.
13.Rabbimizning mumtoz xizmatkori boʻlgan Rufusga va meni oʻz oʻgʻli kabi asragan onasiga salom aytinglar.
14.Asinkrit, Flegon, Hermes, Patrovas, Hermas va ular bilan birga boʻlgan birodarlarga salom aytinglar.
15.Filolog bilan Yuliyaga, Nirey va uning singlisiga, Olimpas hamda ular bilan boʻlgan butun azizlarga salom aytinglar.
16.Muqaddas oʻpich bilan salomlashinglar. Barcha Masih jamoatlari sizlarga salom yoʻllayaptilar.
17.Ey birodarlarim, sizlarni oʻrgangan ta’limotingizdan aynitib, nifoq va gʻulgʻulaga sabab boʻladigan kishilardan ehtiyot boʻlishingizni oʻtinib soʻrayman; ulardan oʻzingizni chetga olinglar.
18.Chunki bunday odamlar Rabbimiz Iso Masihga emas, balki oʻz qorinlariga xizmat qiladilar. Sofdil odamlarning koʻnglini shirin soʻzlar va tilyogʻlamalik bilan ovlaydilar.
19.Sizlarning moʻminligingiz hammaga ma’lum boʻlib qoldi. Men oʻzim ham sizlardan xursandman-u, lekin sizlar yaxshilikda dono, yomonlikdan xoli boʻlishingizni istayman.
20.Tinchlik manbayi boʻlgan Xudoning Oʻzi tez orada shaytonni oyoqlaringiz ostida ezib tashlaydi. Rabbimiz Iso Masihning inoyati sizlarga yor boʻlsin.
21.Mening hamkorim Timoʻtiy hamda qarindoshlarim Lutsiy, Yason va Sosipatr sizlarga salom yoʻllayaptilar.
22.Bu maktubni yozayotgan men – Tertiy ham sizlarga Rabbimdan salomatlik tilayman.
23.Mening va butun imonlilar jamoatining mehmonnavozi boʻlgan Gay ham sizlarga salom aytyapti. Shaharning xazinadori Yerast va birodarimiz Kvart sizlarga salom yoʻllashyapti.
24.Rabbimiz Iso Masihning inoyati hammalaringizga yor boʻlsin. Omin.

1st Corinthians I
1.Xudoning irodasi bilan Iso Masihning havoriysi boʻlishga chorlangan men, Pavlus ila birodarimiz Sostendan
2.Korinf shahridagi Xudoning jamoatiga salom! Iso Masih orqali muqaddas qilingan va muqaddas boʻlishga chorlangan sizlarga, shuningdek, hammamizning Rabbimiz boʻlgan Iso Masihning ismini har yerda tilga oluvchilarning hammasiga
3.Otamiz Xudo va Rabbimiz Iso Masihdan inoyat va tinchlik boʻlsin.
4.Iso Masih orqali sizlarga berilgan Xudo inoyati uchun siz haqingizda Xudoyimga tinmay shukronalar aytaman.
5.Masihning xabari orangizda keng oʻrin olmoqda.
6.U tufayli sizlar har qanday kalomda mohir, bilimda boy boʻldingizlar.
7.Rabbimiz Iso Masihning koʻkdan namoyon boʻlishini kutar ekansizlar, Muqaddas Ruhning in’omidan hech bir kam-koʻstingiz yoʻq.
8.Rabbimiz Iso Masih qaytadigan kunida qusursiz boʻlmogʻingiz uchun, U sizlarni oxirigacha qoʻllab-quvvatlaydi.
9.Sizlarni Oʻz Oʻgʻli Rabbimiz Iso Masih bilan muloqotga chaqirgan Xudo sadoqatlidir.
10.Ey birodarlarim, Rabbimiz Iso Masih nomi bilan sizlardan yolvorib soʻraymanki, hammalaringiz oʻzaro kelishib yashanglar. Oʻzaro nizolarga yoʻl qoʻymay, fikr-xayolda tamomila yakdil boʻlinglar.
11.Zero, birodarlarim, sizlarning orangizda janjal borligini Xloisning xonadonidagilar menga xabar berishdi.
12.Men shuni nazarda tutyapmanki, orangizda: “Men Pavlus ummatiman”, “Men Apollos ummatiman”, “Men Kifa ummatiman”, “Men Masih ummatiman”, degan gaplar yurar ekan.
13.Axir, Masih boʻlinganmi? Axir, sizlar uchun Pavlus xochga mixlandimi? Nahot sizlar Pavlusning nomi bilan suvga choʻmib imon keltirdingizlar?
14.Xudoga shukurki, men sizlardan Krisp va Gaydan boshqa hech kimni suvga choʻmdirib imonga kiritmadim.
15.Tagʻin hech kim meni “Oʻz nomi bilan imonga kiritdi”, – demasin.
16.Ha, yana Stefanning uy ahlini ham suvga choʻmdirib imonga kiritdim, bundan boshqa yana kimni choʻmdirganimni bilmayman.
17.Zotan Masih meni choʻmdirishga emas, balki Injil Xushxabarini targʻib qilishga yubordi. Soʻzamollik qilishga ham yubormadi, toki Masihning xochi inkor etilmasin.
18.Xoch haqidagi xabar halok boʻlayotganlar uchun tentaklikdir. Lekin biz, najot topayotganlar uchun bu xabar Xudoning qudratidir.
19.Xuddi Tavrotda Xudo aytganidek:     “Donishmandlar donoligin barbod qilurman,     Barham bergayman oqillar zakovatin”.
20.Dono qayerda? Olim qayerda? Bu dunyoning notiqi qayerda? Dunyoning hikmatini Xudo aqlsizlikka aylantirgani yoʻqmi?!
21.Modomiki dunyo oʻz aql-zakovati bilan Xudoning murodiyu hikmatini anglab yetmagan ekan, Xudo tentaklikday tuyulgan xabarga ishonuvchilarni qutqarishni lozim koʻrdi.
22.Yahudiylar ajoyibotlar payida, yunonlar esa hikmatga hayrondir.
23.Biz esa faqat xochga mixlangan Masihni targʻib qilmoqdamiz. Bu yahudiylar uchun vasvasa, yunonlar uchun telbalikdir.
24.Biroq Xudo chaqirgan yahudiylaru yunonlar uchun Masih Xudoning qudrati va hikmatidir.
25.Zero Xudoning “aqlsizligi” inson donoligidan ustundir, Xudoning “zaifligi” inson qudratidan kuchliroqdir.
26.Olgan da’vatingizga qaranglar, ey birodarlar! Siz kimsizlar? Insoniy nuqtayi nazardan dono boʻlganingiz koʻp emas, qudratli boʻlganingiz koʻp emas, olijanob boʻlganingiz ham koʻp emas.
27.Lekin Xudo donolarni sharmanda qilish uchun dunyodagi aqlsiz deb hisoblanganlarni tanladi. Qudratlilarni sharmanda qilish uchun U dunyodagi zaif deyilganlarni tanladi.
28.Xudo e’tiborli narsalar arzimas boʻlsin uchun, bu dunyodagi e’tiborsiz, kamsitilgan va ahamiyatsiz deb hisoblanganlarni tanladi,
29.toki hech bir bashar Xudo oldida maqtanmasin.
30.Xudoning Oʻzi sizlarga Iso Masih ummati boʻlishni ato qildi. Iso Masih biz uchun Xudoning hikmati boʻldi, Masihning sharofati bilan biz solih, muqaddas, gunohdan forigʻ boʻldik.
31.Shu yoʻsinda, “Maqtanaman degan Rabbimiz bilan maqtansin”, degan oyat oʻz oʻrnini topdi.

1st Corinthians II
1.Ey birodarlar, men sizlarning oldingizga Xudoning xabarini e’lon qilgani kelganimda, soʻzamollik va bilgichlik niqobi ostida kelmadim.
2.Orangizda ekanman, Iso Masihdan va Uning xochga mixlanganidan boshqa hech narsa bilmaslikka qaror qildim.
3.Oldingizga zaiflik va qoʻrquv hissi hamda katta qaltiroq bilan keldim.
4.Mening soʻzim va va’zim inson zakovatining ishontiruvchiligidan emas, Xudo Ruhi va qudratidan dalolatdir,
5.toki imoningiz inson hikmatiga emas, Xudo qudratiga asoslansin.
6.Shunday qilib, biz yetuk boʻlganlar orasida soʻzlab beradigan bir hikmat borki, u bu dunyoning va bu dunyodagi oʻtkinchi hokimlarning hikmatiday emas.
7.Biz Xudoning maxfiy, sirli hikmati borasida gapiramiz, U bu hikmatni dunyo bino boʻlishidan avval bizga ulugʻlik yaratish uchun shaylab qoʻygan edi.
8.Bu hikmatni dunyo hokimlaridan hech kim tushunmadi. Tushunsalar edi, ulugʻ Rabbimizni xochga mixlamas edilar.
9.Lekin xuddi Tavrotda yozilganidek boʻldi:     “Koʻz koʻrmagan, quloq eshitmagan,     Inson aqli bovar qilmagan narsalarni     Xudo Oʻzini sevganlarga muhayyo qilgan”.
10.Bizlarga esa Xudo buni Oʻz Ruhi orqali oshkor qildi. Ilohiy Ruh butun narsalarni, hatto Xudoning teranliklarini tekshirib koʻradi.
11.Insonning oʻylarini uning ichidagi oʻz ruhidan boshqa kim biladi? Xuddi shunday, Xudoning oʻylarini Xudoning Ruhidan boshqa hech kim tushuna olmaydi.
12.Bizlar esa dunyoning ruhini olmadik, balki Xudo bizga ato qilgan boyliklarni bilib olishimiz uchun, Xudodan chiqqan Ruhni qabul qildik.
13.Biz bu boyliklarni insoniy hikmatdan dalolat beruvchi soʻzlar bilan uqtirmaymiz. Aksincha, Ilohiy Ruhdan ilhomlangan soʻzlar bilan Ilohiy Ruhga tobe boʻlgan kishilarga ilohiy haqiqatni talqin qilamiz.
14.Inson oʻzining tugʻma his-tuygʻulari bilan Xudo Ruhi oʻrgatgan narsalarni qabul qila olmaydi. U bularni tushunmagani uchun tentaklik hisoblaydi. Zero ilohiy haqiqatni Ilohiy Ruh yordamida muhokama qilish lozim.
15.Xudo Ruhiga tobe kishi hamma narsani muhokama qiladi, oʻzini esa hech kim muhokama qila olmaydi.
16.Tavrotda yozilganidek: “Xudovandning fikrini kim anglab yetibdiki, Unga ta’lim bersa?” – Bizda esa Masihning fikri bor.

1st Corinthians III
1.Ey birodarlar, men sizlarga Muqaddas Ruhga tobe kishilarga gapirgandek gapira olmadim, balki dunyoviy fikrli, Masih yoʻlida chaqaloq qolganlar bilan soʻzlashgandek soʻzlashdim.
2.Sizlarni milkingizga botadigan yemish bilan emas, balki sut bilan boqdim, chunki unga hali kuchingiz yetmasdi. Hozir ham kuchingiz yetmaydi.
3.Sizlar hali ham bu dunyoning odamlariday yuribsizlar. Orangizda hasad, janjal va kelishmovchiliklar bor ekan, dunyoviy emasmisizlar? Bunday harakat qilarkansizlar, boshqa odamlardan nima bilan farqlanasizlar?
4.Sizlardan biri: “Men Pavlus ummatiman” – desa, boshqasi: “Men Apollos ummatiman”, – deydi. Sizning bu “insonparvarligingiz” ortiqcha emasmi?!
5.Axir, Pavlus kim? Apollos kim? Ular xizmatchi, xolos, ular orqali sizlar imon topgansizlar. Rabbimiz bizga ato qilgani boʻyicha, har birimizning vazifasi boshqa-boshqa.
6.Men urugʻ ekdim, Apollos sugʻordi; lekin Xudo oʻstirdi.
7.Shuning uchun ekkan va sugʻorgan hech nima, hamma gap oʻstirgan Xudodadir.
8.Ekuvchi va sugʻoruvchining mohiyati bir, har biri mukofotni oʻz mehnatiga yarasha oladi.
9.Biz Xudoning xizmatdoshlarimiz, sizlar esa Xudoning ziroati, Xudoning imoratisizlar.
10.Xudo bergan inoyat asosida men dono quruvchi kabi poydevor qoʻydim. Boshqa kishi esa uning ustida nimadir bunyod etadi. Har kim qanday qurayotganiga diqqat etsin.
11.Chunki hech kim qoʻyilgan poydevor, ya’ni Iso Masihdan boshqa poydevor qoʻya olmaydi.
12.Bu poydevor ustida kimdir oltindan, kimdir kumush yoki qimmatli toshlardan, kimdir esa yogʻochu xashak yo poxoldan bino qurmoqda,
13.har kimning ishi esa oʻziga yarasha oshkor boʻlib qoladi. Mahshar kuni uni fosh qiladi, olov uni ochiq-oydin qiladi-qoʻyadi. Shunda har kimning ishi qanday ekanligini olov sinab beradi.
14.Kimda-kimning bunyod etgan ishi olovga bardosh bersa, u mukofot oladi.
15.Kimning ishi yonsa, u talafot koʻradi; oʻzi qutuladi-yu, ammo olovdan qutulib chiqqandek boʻladi.
16.Nahotki bilmasangiz? Sizlar Xudoning ma’badisizlar, Xudoning Ruhi ichingizda yashamoqda.
17.Kimki Xudoning ma’badini buzsa, uni Xudo uradi. Chunki Xudoning ma’badi muqaddasdir; bu ma’bad esa sizlarsiz.
18.Hech kim oʻz-oʻzini aldamasin. Sizlardan kim bu dunyoda dono boʻlaman desa, dono boʻlish uchun oʻzini aqlsiz deb bilsin.
19.Chunki bu dunyoning donoligi Xudo oldida aqlsizlikdir.  Zaburda yozilganiday:     “U donolarni oʻzlarining quvligi ila toʻrga ilintirar”.
20.Va yana shunday yozilgan:     “Xudovand biladir-kim,     Donolar fikr-xayoloti puchga chiqur”.
21.Shuning uchun hech kim odamiylik bilan maqtanmasin. Chunki hamma narsa oʻzingizniki:
22.Pavlusu, Apollosu, Kifa ham, dunyo ham, hayot va oʻlim ham, shu dam va kelajak ham – hammasi sizlarniki.
23.Sizlar esa – Masihniki, Masih esa – Xudonikidir.

1st Corinthians IV
1.Shunday qilib, kishilar bizni Masihning xizmatkorlari hamda Xudoning sir-asrorlarini bayon etuvchi idorachilar deb tushunmogʻi lozim.
2.Umuman idora qiluvchidan talab qilingan narsa sidqidildan ishlashidir.
3.Men haqimda sizlar qanday fikrdasiz, yoki boshqa odamlar qanday fikrda, bu narsa meni deyarli qiziqtirmaydi. Men oʻzim ham oʻz haqimda fikr yuritmayman.
4.Zotan oʻzimda hech bir ayb koʻrmasam ham, bu bilan oʻzimni oqlamayman. Chunki men haqda hukm yurituvchi Rabbimiz boʻladi.
5.Shu bois vaqtidan oldin, Rabbimiz kelmagunlaricha, aslo hukm yuritmanglar. U kelib zulmatda yashirilgan narsalarni ravshan qiladi-da, dil niyatlarini voqif etadi. Oʻshanda har kim oʻz ishiga yarasha Xudodan tahsin oladi.
6.Ey birodarlar, men sizlarni oʻylab, bu qoidalarni oʻzimga va Apollosga tatbiq etdim, toki sizlar yozilgandan tashqariga chiqmay, bilarmonlik qilmaslikni bizdan oʻrganinglar, bir-biringiz oldida kekkaymanglar.
7.Kim seni ustun tutyapti? Xudodan olmagan nimang bor ekan? Agar Undan olgan boʻlsang, nima uchun Undan olmagandek maqtanib yuribsan?
8.Sizlar endi toʻq boʻlibsizlar, endi boyib ketibsizlar, bizsiz sultonlik qilyapsizlar! Koshki haqiqatan sulton boʻlsangiz edi, unda biz sizlar bilan birga davr surar edik!
9.Men oʻylaymanki, Xudo biz, havoriylarni goʻyo namoyishda oxirgilar qatorida yurgizib, oʻlimga mahkum boʻlganlar kabi maydonga keltirdi. Biz farishtalar hamda insonlar oldida, qolaversa, butun koinot oldida bir tomosha boʻldik.
10.Bizlar Masih uchun goʻyo aqlsizmiz, lekin sizlar Masih soyasida aqllisizlar! Biz zaifmiz, sizlar esa kuchli! Sizlar shon-shuhratli, biz esa e’tiborsizmiz!
11.Hatto shu vaqtgacha och-yalangʻochmiz, chanqoqlik va kaltaklarga chidaymiz, sargardon boʻlib yuribmiz.
12.Oʻz mehnatimiz bilan kun koʻryapmiz. Bizni haqorat qilsalar, duo qilamiz; zulm qilsalar, chidaymiz.
13.Gʻiybat qilsalar, yumshoq javob beramiz. Hozirgacha biz hammaning axlati, hatto dunyoning supurindisi boʻlib yuribmiz.
14.Men bularni sizlarni xijolatda qoldirmoq uchun emas, balki sevimli bolalarimday nasihat qilmoq uchun yozyapman.
15.Masih yoʻlida minglab odamlar sizga ustozlik qilsa ham, otalaringiz koʻp emas. Bir oʻzim Xushxabarni sizlarga yetkazib, Iso Masih nomidan otangiz boʻldim.
16.Shuning uchun sizlardan yalinib soʻrayman: [men Masihdan oʻrnak olganimdek] mendan oʻrnak olinglar!
17.Ana shu maqsadda men Rabbimizga sodiq boʻlgan sevimli oʻgʻlim Timoʻtiyni sizning oldingizga yubordim. Har yerda va har bir imonlilar jamoatida ta’lim berganim kabi, Masih bilan yurgan yoʻllarimni u sizlarga eslatadi.
18.Men sizlarning oldingizga tez kelmaganim uchun, orangizdan ba’zi kishilar kiborlanib ketdi.
19.Ammo Rabbim xohlasa, men yaqinda oldingizga boraman. Unda takabburlarning soʻzini emas, ruhiy quvvatini sinab koʻraman.
20.Chunki Xudo saltanati soʻzda emas, balki quvvatdadir.
21.Nima istaysizlar? Yoningizga hassa bilan boraymi, yoki mehr va muloyimlik ruhi bilan boraymi?

1st Corinthians V
1.Har holda, sizning orangizda zinogarlik paydo boʻlibdi, degan ovozalar chiqdi; buning ustiga shunday zinogarlikki, hatto majusiylar orasida bunday hodisa yuz bermagan, ya’ni sizlardan bir kishi otasining xotinini olibdi!
2.Va sizlar bu bilan faxrlanyapsizlar! Aksincha, motam tutib, bunday ish qilgan odamni orangizdan chiqarib tashlashingiz kerak edi-ku!
3.Men esa jisman gʻoyib boʻlsam ham, ruhan har dam sizlar bilan birgaman. Men goʻyo yoningizda boʻlgandek, bu ishni qilgan odam haqida allaqachon Rabbimiz Iso Masih nomi bilan hukm yuritdim:
4.Sizlar mening ruhim hamda Rabbimiz Iso Masihning qudrati bilan bir joyda toʻplanganingizda,
5.bu odamni tana tinkasini quritish uchun shaytonga topshirish kerak, toki Rabbimiz Iso Masih kelgan kunda uning ruhi xalos boʻlsin.
6.Sizlarning maqtanishingiz yaxshi emas. Nahotki, ozgina xamirturush butun xamirni achitishini bilmasangizlar?
7.Sizlar aslida xamirturushsiz boʻlishingiz kerak. Shunday qilib, eski xamirturushni supurib tashlang, yangi xamir boʻlinglar! Masihning Oʻzi bizning Fisih qurbonligimiz boʻlib, jonini fido qilgan.
8.Shuning uchun biz eski yomonlik va buzuqlik xamirturushi bilan emas, balki soflik va samimiylik boʻlgan xamirturushsiz non bilan bayram qilaylik.
9.Maktubimda sizlarga zinokorlar bilan aloqa qilmaslikni yozgan edim.
10.Shubhasizki, umuman bu dunyoning zinokorlari yoki tamagirlari, tovlamachilari, butparastlari haqida demoqchi emasdim, aks holda sizlar bu dunyodan ayrilishga majbur boʻlar edingizlar!
11.Men sizlarga oʻzini birodaringiz deb, zinokor, tamagir, butparast, haqorat qiluvchi, mayxoʻr yoki talonchi boʻlgan kishi bilan aloqa qilmaslikni, hatto bunday odam bilan birga ovqat yemaslikni yozgan edim.
12.Qolaversa, imonlilar jamoatidan tashqaridagilarni hukm etishga mening nima haqim bor? Ularni Xudo hukm qiladi. Sizlar jamoatdagilarni hukm qilsangiz, bas.  Tavrotda yozilganidek: “Fosiq odamni oʻz orangizdan chiqarib tashlanglar”.

1st Corinthians VI
1.Sizlardan biringizning boshqa birovga da’vosi boʻlsa, qanday qilib azizlar huzurida emas, insofsizlar huzurida sud boʻlishga jasorat etasizlar?
2.Azizlar dunyoni hukm etishlarini nahot sizlar bilmasangiz? Modomiki sizlar dunyoni hukm qilar ekansiz, nahotki deyarli ahamiyatsiz ishlarni ham muhokama qilishga layoqatli boʻlmasangiz?
3.Biz farishtalarni hukm etishimizni bilmaysizlarmi? Shunday ekan, tirikchilik ishlari qayerda qoldi?
4.Sizlar esa tirikchilik masalalari haqida da’volashib, imonlilar jamoatidagi obroʻ-e’tiborsiz kishilarni oʻz hakamlaringiz qilib qoʻyasizlar.
5.Sizlar uyaling, deb shularni aytyapman. Nahotki orangizda oʻz birodarlari orasida hakam boʻladigan bironta ham dono odam yoʻq?
6.Holbuki, birodar birodar bilan da’volashmoqda-yu, bu ham imonsizlar oldida!
7.Har holda bir-biringiz bilan da’volashishning oʻzi ham sizlar uchun tamoman magʻlubiyatdir. Haqsizlikka chidab turganingiz sizlar uchun yaxshiroq boʻlmasmidi? Haq-huquqingiz toptalgani sizlar uchun yaxshiroq boʻlmasmidi?
8.Lekin sizlar, aksincha, oʻz birodaringizga nohaqlik qilib, uni haq-huquqdan mahrum qilyapsizlar.
9.Nahotki bilmasangizlar? Nohaqlik qiluvchilar Xudoning Shohligidan bahramand boʻlmaydilar. Adashmanglar, na zinokorlar, na butparastlar, na fohishabozlar, na bachchabozlar, na bachchalar,
10.na oʻgʻrilar, na tamagirlar, na ichkilikbozlar, na haqorat qiluvchilar, na talonchilar Xudoning Shohligidan bahramand boʻlmaydilar.
11.Sizlar ba’zilaringiz shunday edingizlar. Lekin sizlar yuvindingiz, muqaddas boʻldingiz, Rabbimiz Iso Masihning nomi va Xudoyimizning Ruhi bilan oqlandingiz.
12.Hamma narsa menga joiz ekan, lekin hamma narsa ham foydali emas. Hamma narsa menga joiz ekan, lekin hech bir narsa menga hokim boʻlmasligi kerak.
13.Ovqat qorin uchun, qorin ham ovqat uchun ekan, lekin Xudo uni ham, buni ham yoʻq qiladi. Badan esa zino uchun emas, balki Rabbimiz uchundir, Rabbimiz esa badan uchundir.
14.Oʻz qudrati bilan Rabbimiz Isoni tiriltirgan Xudo bizni ham tiriltiradi.
15.Bilmaysizlarmi? A’zoyi badaningiz Masihning a’zolaridir. Shunday boʻlgach, Masihning a’zolarini olib, fohishaning a’zolari qilib qoʻyarmikinman? – Aslo!
16.Fohisha bilan qovushgan u bilan bir badan boʻlishini bilmaysizlarmi? Mana Tavrotda: “Ikkovi bir badan boʻladi”, – deb yozilgan.
17.Rabbimiz bilan qovushgan esa U bilan bir ruh boʻladi.
18.Zinodan qochinglar! Inson qiladigan har qanday gunoh badandan tashqarida boʻladi. Zino qiluvchi esa oʻz shaxsiy badaniga qarshi gunoh qiladi.
19.Nahot bilmasangiz? Sizning badaningiz oʻzingizda yashayotgan Muqaddas Ruhning ma’badidir. Uni sizga Xudo bergan, sizlar oʻzlaringizga tegishli emassizlar.
20.Qimmat baho bilan sotib olindingizlar. Shuning uchun badaningiz [va ruhingiz] bilan Xudoni ulugʻlanglar. [Chunki sizlar Xudoga tegishlisiz.]

1st Corinthians VII
1.Endi sizlar menga yozgan narsalarga kelaylik:     Xotinga tegmaslik odam uchun yaxshidir.
2.Lekin zinoga yoʻl qoʻymaslik uchun, har bir kishining oʻz xotini boʻlsin va har xotinning oʻz eri boʻlsin.
3.Er oʻz xotiniga nisbatan va xotin oʻz eriga nisbatan er-xotinlik vazifasini bajo keltirsin.
4.Xotinning badani ustidan xotin emas, balki eri hokimlik qiladi. Xuddi shunday, erning badani ustidan er emas, balki xotini hokimlik qiladi.
5.Bir-biringizdan bosh tortmanglar. Faqat oʻzaro kelishgandan soʻng, [roʻza tutish va] ibodat qilish uchun vaqtincha judo boʻlinglar. Keyin yana qovushinglar, toki oʻzingizni tiya olmaganingizdan foydalanib, shayton sizlarni vasvasaga solmasin.
6.Men buni buyruq tariqasida emas, ijozat tariqasida aytyapman.
7.Butun insonlar men kabi boʻlishlarini istar edim. Lekin har bir kishining Xudodan olgan oʻz qobiliyati bor, biriniki bu boʻlsa, boshqaniki udir.
8.Uylanmaganlarga va beva xotinlarga aytaman: men kabi qolsalar, ular uchun yaxshidir.
9.Lekin oʻzini tuta olmasalar, uylansinlar. Chunki shahvoniy ishq bilan yonishdan koʻra, uylanish yaxshiroqdir.
10.Uylanganlarga men emas, balki Rabbimiz buyuradi: xotin eridan ajralmasin.
11.Agar ajralsa, ersiz qolsin yoki oʻz eri bilan yarashsin. Er ham oʻz xotinini qoʻyib yubormasin.
12.Boshqalarga esa Rabbimiz emas, balki men aytyapman: agar bir imonli erning xotini imonsiz boʻlsa-yu, eri bilan yashashga rozi boʻlsa, er xotinini qoʻyib yubormasin.
13.Shuningdek, biron xotinning eri imonsiz boʻlsa va u xotini bilan yashashga rozi boʻlsa, xotin eridan ajramasin.
14.Chunki imonsiz er imonli xotini orqali muqaddas boʻladi va imonsiz xotin ham imonli eri orqali muqaddas boʻladi. Aks holda bolalaringiz harom boʻlur edilar, endi esa muqaddasdirlar.
15.Agar imonsiz er yoki xotin ayrilmoqchi boʻlsa, ayrilsin. U holda imonli er yoki xotin boshi bogʻliq emas. Rabbimiz bizni tinchlikka chorlagan.
16.Ey xotin, eringni qutqara olishingni qayerdan bilasan? Yoki ey erkak, xotiningni qutqara olishingni qayerdan bilasan?
17.Xullas, har bir kishiga Rabbimiz qanday taqdir ato etgan boʻlsa, Xudo uni qanday holatda da’vat etgan boʻlsa, shunday turmush kechirsin. Men butun Masih jamoatlariga shunday buyuraman.
18.Birov sunnatli boʻlganda da’vat etildimi? Sunnatini bekitmasin. Birov sunnatsiz boʻlganda da’vat etildimi? Sunnat boʻlmasin.
19.Sunnatlilik ham, sunnatsizlik ham hech narsa emas, hamma gap Xudo buyruqlarini ado etishdadir.
20.Har kim qanday holatda da’vat etilgan boʻlsa, oʻsha holatda qolsin.
21.Agar qul boʻlganingda da’vat etilgan boʻlsang, tashvishlanma. Ammo ozod boʻlishga imkon bor boʻlsa, fursatni gʻanimat bil.
22.Rabbimiz kimni qul sifatida da’vat etgan boʻlsa, u Rabbimizning ozod bandasidir. Shuningdek, Masih kimni ozod kishi sifatida da’vat etgan boʻlsa, u Masihning qulidir.
23.Sizlar qimmat baho bilan sotib olindingizlar, tagʻin insonning quli boʻlmanglar.
24.Birodarlar, kim qanday holda da’vat etilgan boʻlsa, Xudo oldida oʻsha holda qolsin.
25.Ersizlar haqida Rabbimdan amr olganim yoʻq. Lekin men Rabbimdan olgan marhamatga binoan, ishonchli kishi sifatida maslahat beraman.
26.Hozirgi siqiq vaziyat sababli insonga avvalgi holatidek qolish yaxshidir, deb oʻylayman.
27.Xotiningga nikohlanganmisan? Qoʻyib yuborishni izlama. Boʻydoq qoldingmi? Xotin izlama.
28.Lekin uylansang ham, gunohkor boʻlmaysan. Shuningdek, qiz erga tegsa, gunohkor boʻlmaydi. Faqat bunday odamlarning boshi qaygʻuda boʻladi va men bundan sizlarni asramoqchiman.
29.Ey birodarlar, men sizlarga yana shuni aytmoqchimanki, vaqt endi qisqa. Bundan keyin xotinli erkaklar xotini yoʻqday boʻlsinlar.
30.Yigʻlayotganlar yigʻlamaganday, sevinayotganlar sevinmaganday, sotib olayotganlar xarid qilmaganday,
31.bu dunyodan istifoda qilayotganlar esa istifoda qilmaganday yashasinlar. Mana, bu dunyoning qiyofasi soʻlib boryapti-ku!
32.Men sizlarning tashvishsiz boʻlishingizni istayman. Uylanmagan odam Rabbimni qanday rozi qilaman, deb Uning ishlari haqida qaygʻuradi.
33.Uylangan odam esa xotinimni qanday rozi qilaman, deb dunyoviy ishlar haqida qaygʻuradi. Erli xotin bilan ersiz qiz orasida ham farq bor.
34.Erga tegmagan qiz Rabbimni qanday rozi qilaman, deb Uning ishlari haqida qaygʻuradi, shu tariqa u jisman va ruhan muqaddas boʻladi. Lekin erli xotin erimni qanday rozi qilaman, deb dunyoviy ishlar haqida qaygʻuradi.
35.Men bularni sizlarga band solish uchun aytayotganim yoʻq. Aksincha, adab bilan yashab, fikringizni chalgʻitmasdan, sidqidildan Rabbingizga berilinglar, deb sizlarning manfaatingizni oʻylab gapirdim.
36.Agar biron kishi oʻz bokirasining iffatini saqlashni adabsizlik deb hisoblasa va qizning yoshi oʻtayotgan boʻlsa, u xohlaganidek qilsin, gunohkor boʻlmaydi. Mayli, bundaylar turmushga chiqsin.
37.Lekin kim oʻz fikrida ogʻishmay qattiq tursa va ehtiyoj yuzasidan qisilmay, oʻz irodasiga hokim boʻlib, bokirasining iffatini saqlashga qaror qilgan boʻlsa, u odam yaxshi ish qilgan boʻladi.
38.Binobarin, kim oʻz bokirasini erga bersa, yaxshi ish qilgan boʻladi. Erga bermagan esa yana ham yaxshiroq ish qilgan boʻladi.
39.Xotin hali eri tirikligida qonun boʻyicha boshi bogʻliqdir. Agar eri oʻlsa, u istagan kishiga turmushga chiqishi mumkin, faqat u kishi Rabbimizga tegishli boʻlsin.
40.Ammo xotin tulligicha qolsa, u yana ham baxtli boʻladi.     Bu mening fikrim va oʻylaymanki, menda ham Xudoning Ruhi bor.

1st Corinthians VIII
1.Butga qurbon qilingan goʻsht masalasiga kelsak, biz hammamiz bilimga egamiz, deyish mumkin. Lekin bilim kishini shishintiradi, sevgi boʻlsa, yashnatadi.
2.Agar bir kishi bilimliman deb oʻylasa, u hali zarur boʻlgan bilimga erishmagan.
3.Kimki Xudoni sevsa, u Xudo tomonidan tanib-bilingan.
4.Endi butga qurbon qilingan goʻshtni yeyishga kelsak, biz shuni bilamizki, but dunyoda hech narsa emas, birgina Xudodan boshqa xudo yoʻq.
5.Garchi yeru koʻkda xudo deb atalgan mavjudotlar bor boʻlsa-da (haqiqatan ham koʻp “xudolar” va “rablar” bor),
6.lekin biz uchun birgina Otamiz Xudo bor. Hamma narsa Undandir, biz U uchun yashaymiz. Shuningdek, birgina Rabbimiz Iso Masih bor. Hamma narsa U orqali vujudga kelgan, biz ham U orqali yashaymiz.
7.Lekin bu bilim barcha insonlarda yoʻq. Ba’zi imonlilar hozirgacha eski butparastlik odati boʻyicha, bu goʻshtni butga bagʻishlangan qurbonlik sifatida yeydilar, ular vijdonan sezgir boʻlgani uchun vijdoni bulgʻanadi.
8.Oziq-ovqatlar umuman bizni Xudoga yaqinlashtira olmaydi. Agar yemasak ham, bir narsa yoʻqotmaymiz, yesak ham, bir narsa orttirmaymiz.
9.Faqat ehtiyot boʻlingiz, sizlarning bu erkinligingiz zaiflarning vasvasaga tushishiga sabab boʻlmasin.
10.Masalan, vijdoni sezgir bir kishi bilimliman degan sening butxonada yeb oʻtirganingni koʻrib qolsa, u butga bagʻishlangan qurbonlik goʻshtlarini yeyishga moyil boʻlmaydimi?
11.Ana shu zaif birodaring uchun Masih oʻldi, sen esa uni oʻz biliming tufayli halokatga yoʻliqtirasan.
12.Shunday yoʻl tutsangizlar, birodarlaringizga qarshi gunoh qilgan boʻlasizlar. Ularning sezgir vijdoniga azob berib, Masihga qarshi ham gunoh qilgan boʻlasizlar.
13.Xullasi kalom, agar yeyayotgan ovqatim birodarimning vasvasaga tushishiga sabab boʻladigan boʻlsa, men uni vasvasaga solmaslik uchun umrbod goʻsht yemayman.

1st Corinthians IX
1.Men havoriy emasmanmi? Men ozod emasmanmi? Rabbimiz Iso Masihni koʻrmaganmanmi? Rabbim yoʻlida qilgan mehnatim mahsuli sizlar emasmi?
2.Agar boshqalar uchun havoriy boʻlmasam, unda hech boʻlmasa sizlar uchun havoriydirman. Axir, sizlar Rabbimning ummatisizlar, havoriyligimning muhrisizlar.
3.Meni soʻroq qiluvchilar oldida oʻzimni ana shu bilan oqlayman.
4.Nahotki bizning yeb-ichishga huquqimiz boʻlmasa?
5.Biz ham boshqa havoriylar kabi, Rabbimiz Isoning ukalari va Kifa kabi imonli bir xotinni oʻzimiz bilan olib borishga huquqimiz yoʻqmi?
6.Nahotki faqat men va Barnabo ishlamaslik huquqidan benasib boʻlsak?
7.Kim oʻz hisobidan askarlik qiladi? Kim tok oʻtqazib, uning mevasini yemaydi? Kim poda boqib, podaning sutini ichmaydi?
8.Men buni faqat odamiylik yuzasidan gapiryapmanmi? Tavrot ham xuddi shuni aytadi-ku!
9.Mana, Musoning Qonunida: “Gʻalla yanchayotgan hoʻkizning ogʻzini toʻsma”, – deb yozilgan. Axir, Xudo hoʻkizlar haqida qaygʻuryaptimi?
10.Yoki buni shaxsan biz uchun aytyaptimi? Ha, bular biz uchun yozilgan. Shudgor qiluvchi umid bilan shudgor qilishi kerak, gʻalla yanchuvchi ham oʻz haqini olish umidi bilan ishlashi kerak.
11.Biz orangizda Ruhning urugʻini ekkandan keyin sizlardan moddiy hosilni oʻrib olsak, buni koʻp koʻrasizmi?
12.Agar boshqalarning sizlardan foydalanish haqi bor ekan, bizning haqimiz yanada koʻproq boʻlishi kerak-ku!     Lekin biz bu haqdan foydalanmadik, aksincha, Masih Xushxabariga toʻsiq boʻlmasin deb, har narsaga chidab yuribmiz.
13.Bilmaysizlarmi, ma’badda xizmat qiluvchi ruhoniylar ma’baddan ovqat olib yeydilar. Qurbongohda xizmat qiluvchilar keltiriladigan qurbonliklardan ulush oladilar.
14.Shuningdek, Injilni targʻib qiluvchilar bu yumush orqali kun kechirishlarini Rabbimiz Isoning Oʻzi buyurgan.
15.Lekin men bu huquqlarning hech biridan foydalanmadim, menga shunday qilinsin, deb ham bularni yozayotganim yoʻq. Biron kishi meni shu iftixordan mahrum qilganidan koʻra, men uchun oʻlish yaxshidir.
16.Agar men Injilni targʻib etayotgan boʻlsam, bu bilan faxrlanishga haqim yoʻq, chunki bu mening zimmamdagi vazifamdir. Ammo Injilni targʻib etmasam, mening holimga voy!
17.Bu ishni ixtiyoriy ravishda qilsam, mukofot olaman. Lekin buni gʻayriixtiyoriy ravishda qilayotgan boʻlsam, demak, men faqat zimmamdagi vazifani ado etyapman.
18.U holda menga qanday mukofot bor? Mukofotim shundaki, men Masih Xushxabarini badalsiz targʻib qilishni faxrli deb bilaman, voizlik haqimdan voz kechaman.
19.Men hammasidan ozod boʻlsam ham, yanada koʻproq odamni ergashtiray deb, oʻzimni hammasiga qul etdim.
20.Yahudiylarni ergashtiray deb, yahudiylarga yahudiy kabi boʻldim. Oʻzim Tavrot Qonuniga qaram boʻlmasam-da, qaram boʻlganlarni ergashtiray deb, ular uchun Qonunga qaramday boʻldim.
21.Men Xudo oldida qonunsiz ham emasman; aksincha, Masihning Qonuniga boʻysunaman. Ammo Ilohiy Qonunni bilmaganlarni ergashtiray deb, ular uchun Qonundan bexabarday boʻldim.
22.Zaiflarni ergashtiray deb, ular uchun zaif boʻldim. Hech boʻlmasa ba’zilarni qutqaray deb, hammaga hamma narsa boʻldim.
23.Bularning hammasini Injil uchun qilyapman, toki uning qut-barakasida mening ham hissam boʻlsin.
24.Nahot bilmasangizlar, musobaqa maydonida hammasi chopadi-yu, ammo faqat bir kishi mukofot oladi. Sizlar ham shunday chopingki, mukofot olinglar!
25.Musobaqada jonbozlik qiladigan har bir odam har narsadan nafsini tiyadi. Ular foniy bir toj olish uchun, biz esa boqiy toj olish uchun jonbozlik qilamiz.
26.Menga qolsa, shunday chopyapmanki, chopishim maqsadsiz boʻlmaydi. Shunday urinyapmanki, zarbam havoga urilganday boʻlmasin.
27.Badanimni turtkilab, oʻzimga qul qilib olaman, toki boshqalarga nasihat qilib turib, oʻzim yaramas boʻlib qolmayin.

1st Corinthians X
1.Birodarlar, sizlar shundan xabarsiz qolishingizni istamayman: ota-bobolarimizning hammasi nurli bulut ostida kezdilar va hammasi Qizil dengizdan oʻtdilar.
2.Ularning hammasi shunday bulut ostida kezib va dengizdan oʻtib, Muso paygʻambar nomidan suvga choʻmib imon keltirganday boʻldilar.
3.Hammasi baravar ruhiy oziqni yedilar.
4.Hammasi baravar ruhiy ichimlikni ichdilar; ular orqalaridan kelayotgan ruhiy qoyatoshdan suv ichdilar. U qoyatosh esa Masih edi.
5.Lekin Xudo ularning koʻplaridan rozi boʻlmadi, ular sahroda halok boʻlishdi.
6.Ularning boshiga tushgan bu koʻrgiliklar biz ularday yomon nafsga berilmasligimiz uchun bizga namuna boʻldi.
7.Ularning ba’zilariga oʻxshab, butparast boʻlmanglar. Ular haqida  Tavrotda shunday yozilgan: “Xalq yeyish va ichish uchun oʻtirdi, oʻynashmoqqa turdi”.
8.Zinokorlik ham qilmaylik, chunki ulardan ba’zilari zinokorlik qildilar va bir kunda ulardan yigirma uch ming kishi nobud boʻldi.
9.Masihni ham sinov qilmaylik, chunki ulardan ba’zilari Xudoni sinadilar va ilonlardan halok boʻldilar.
10.Shikoyatbozlik ham qilmanglar, chunki ulardan ba’zilari shikoyat qildilar va Qiruvchi ularni urib nobud qildi.
11.Ular boshdan kechirgan bu hodisalarning hammasi biz ibrat olishimiz uchun sodir boʻldi, zamonaning oxiriga yetishgan bizlar uchun nasihat tariqasida yozilgan.
12.Shuning uchun, oʻzining mustahkamligiga ishongan kishi yiqilmaslik uchun ehtiyot boʻlsin.
13.Boshingizga oddiy insoniy vasvasadan boshqa vasvasa kelmagan. Xudo esa sodiqdir, U kuchingizdan ortiq vasvasaga tushishingizga yoʻl qoʻymaydi, lekin vasvasa bilan birga toqat qilishingiz uchun ilojini ham beradi.
14.Binobarin, ey sevikli birodarlarim, butparastlikdan qochinglar!
15.Men sizlarga aqli borlar deb xitob qilyapman, gapimni oʻzlaringiz muhokama qilinglar.
16.Biz qutlugʻ kosani qutlar ekanmiz, Masihning qoniga aloqador boʻlmaymizmi? Nonni sindirar ekanmiz, Masihning badaniga aloqador boʻlmaymizmi?
17.Non qanday bitta boʻlsa, biz ham xuddi shunday koʻplashib bitta badanni tashkil etamiz. Axir, burda-burda boʻlsa-da, hammamiz bitta nonni boʻlishamiz.
18.Hozirgi dunyoviy Isroilga qaranglar:  Xudo sha’niga keltiriladigan qurbonlik etlarini yeguvchilar qurbongohda ishtirok etmaydilarmi?
19.Men nima demoqchiman oʻzi? But biron narsa hisoblanadimi? Yoki butga bagʻishlangan qurbonlik biror ahamiyat kasb etadimi?
20.Yoʻq, ammo majusiylar qurbonlik bagʻishlaganda Xudoga emas, jinlarga bagʻishlaydilar. Sizlar esa jinlar bilan aloqa qilishingizni istamayman.
21.Sizlar ham Rabbimiz kosasidan, ham jinlar kosasidan icha olmaysizlar; ham Rabbimiz dasturxonida, ham jinlar dasturxonida ishtirok qila olmaysizlar.
22.Nahotki biz Rabbimizning rashkini qoʻzgʻamoqchi boʻlsak? Nahotki biz Undan kuchli boʻlsak?
23.Hamma narsa menga joiz ekan, lekin hamma narsa foydali emas. Hamma narsa joiz ekan, lekin hamma narsa ibratli emas.
24.Har kim oʻzining emas, oʻzganing manfaatini koʻzlasin.
25.Vijdoningiz tinch boʻlishi uchun, bozorda sotiladigan hamma narsani tekshirmasdan yeyaveringlar.
26.Chunki “Xudovandnikidir yer yuzi va undagi borliq jon”.
27.Agar imonsizlardan biri sizlarni chaqirsa va borishga mayl qilsangiz, vijdoningiz tinch boʻlishi uchun, oldingizga qoʻyilgan har bir narsani tekshirmasdan yeyaveringlar.
28.Mabodo u kishi sizlarga: “Bu butga bagʻishlangan qurbon goʻshti”, – deb aytsa, aytganning xotiri uchun va vijdon uchun yemanglar. [Zotan yer va undagi borliq jon Xudovandnikidir.]
29.Men vijdon deb oʻzimning emas, boshqa kishining vijdonini koʻzda tutyapman. Nima uchun boshqa kishining vijdoni tufayli mening erkinligimga dogʻ tushar ekan?
30.Agar men Xudoga shukrona aytib ovqatda ishtirok etsam, nega minnatdorchiligim uchun aybdor boʻlar ekanman?
31.Shunday qilib, yeysizlarmi, ichasizlarmi, nimaiki qilsangizlar, hamma narsani Xudoni ulugʻlash uchun qilinglar.
32.Na yahudiylarni, na yunonlarni, na Xudoning jamoatini qoqintiradigan biron narsa qilmanglar.
33.Men ham oʻz manfaatimni emas, koʻplarning manfaatini koʻzlayman, ular najot topsin deb, turli yoʻl bilan hammaning koʻnglini topmoqchiman.

1st Corinthians XI
1.Men Masihga qanday ergashsam, sizlar ham menga shunday ergashinglar.
2.Ey birodarlar, sizlarni maqtasam arziydi, chunki sizlar meni har doim xotirlaysizlar, topshirgan rivoyatlarimga qattiq amal qilasizlar.
3.Yana shuni bilishingizni xohlaymanki, har bir erkakning boshligʻi Masih, xotinning boshligʻi erkak, Masihning boshligʻi esa Xudodir.
4.Boshini yopib ibodat qilgan yoki bashorat qilgan har bir erkak oʻz boshini sharmanda qiladi.
5.Yana boshini yopmay ibodat qilgan yoki bashorat qilgan har bir xotin oʻz boshini sharmanda qiladi. Bunday xotin sochlarini qirgan xotin bilan tengdir.
6.Agar xotin boshini yopishni istamasa, unda sochlarini ham qirqsin. Lekin agar xotinga sochlarini qirqish yoki qirish uyat boʻlsa, boshini yopsin.
7.Erkak Xudoning surati va izzati qilib yaratilgani uchun, boshini yopmogʻi shart emas. Xotin boʻlsa – erkakning izzatidir.
8.Chunki erkak xotindan emas, balki xotin erkakdan bunyod boʻlgan.
9.Yana erkak xotin uchun emas, balki xotin erkak uchun yaratilgan.
10.Shuning uchun hamda farishtalar sababli, xotinning boshi ustida hokimlik alomati boʻlishi kerak.
11.Har holda, Rabbimiz nazarida xotin erkakdan mustaqil emas va erkak ham xotindan mustaqil emas.
12.Xotin erkakdan yaratilgani toʻgʻri, lekin erkak xotindan dunyoga kelishi ham toʻgʻri. Zotan hamma narsa Xudodandir.
13.Oʻzlaringiz oʻylab koʻringlar: xotin boshini yopmay Xudoga ibodat qilishi adab yuzasidanmi?
14.Erkak sochlarini oʻstirsa, bu unga sharaf boʻlmasligini tabiatning oʻzi ham sizga oʻrgatadi-ku!
15.Lekin xotin sochlarini oʻstirsa, bu u uchun sharafdir; chunki soch unga yopqich oʻrnida berilgan.
16.Agar biror kishi bu haqda bahslashmoqchi boʻlsa, bilsinki, bizda ham, Xudoning biron jamoatida ham bunday odat yoʻq.
17.Endi bularni taqdim etib, sizlarni maqtamayman. Mana, sizlarning yigʻilishlaringiz foydali emas, zararli boʻlib qolibdi-ku!
18.Avvalo, imonlilar jamoati yigʻilganda orangizda nizolar boʻlganini eshityapman va bunga qisman boʻlsa ham ishonaman.
19.Orangizda notoʻgʻri fikrlar yoyilmasa boʻlmaydi, ana shundagina toʻgʻri fikr qiluvchilar bilinib qoladi.
20.Sizlar bir joyda ovqatlanishga yigʻilganingizda, Rabbimizning kechligini qutlayotganga oʻxshamaysizlar.
21.Har kim boshqalarni kutmay, oʻz ovqatini yeb yuboradi. Shu tufayli biri och qoladi, boshqasi esa mast boʻladi.
22.Nahotki yeyish va ichish uchun uylaringiz boʻlmasa? Yoki Xudoning jamoatini pisand qilmay, yoʻqsillarni xijolatda qoldirmoqchimisizlar? Sizlarga yana nima aytayin? Sizlarni maqtaymi? Yoʻq, bu xususda sizlarni maqtamayman.
23.Men sizlarga topshirgan yoʻl-yoʻriqni Rabbimning Oʻzidan olganman: Rabbimiz Iso xoinona tutib berilgan kechada nonni oldi,
24.shukrona aytib sindirdi va dedi: “Olib yenglar, bu sizlar uchun sindirilgan Mening tanamdir. Buni Meni eslab turish uchun qilib turinglar”.
25.Shuningdek, kechki ovqatdan keyin kosani olib dedi: “Bu kosa Mening qonim bilan tasdiqlangan Yangi Ahddir. Undan har daf’a ichganingizda, buni Meni eslab turish uchun qilinglar”.
26.Shunday qilib, sizlar bu nonni har daf’a yeganingizda, bu kosadan ichganingizda, Rabbimiz kelguniga qadar Uning oʻlimini e’lon etgan boʻlasizlar.
27.Kimda-kim noloyiq tarzda bu nonni yesa yoki Rabbimiz kosasidan ichsa, Rabbimizning tanasi va qoniga qarshi gunoh qilgan boʻladi.
28.Shuning uchun inson oʻz-oʻzini imtihon qilsin, shundan soʻng nondan yesin va kosadan ichsin.
29.Kimki noloyiq tarzda yeb-ichsa, yeb-ichib oʻzini oʻzi mahkum qiladi, chunki u Rabbimizning tanasini pisand qilmagan.
30.Ana shu sababdan sizlarning koʻpingiz zaif va xastasizlar, hatto oʻlganlar ham oz emas.
31.Agar oʻz-oʻzimizni hukm etganimizda edi, mahkum boʻlmas edik.
32.Dunyo bilan birga mahkum boʻlmasligimiz uchun, Rabbimiz hozirdan bizni hukm qilib, adabimizni beryapti.
33.Shunday qilib, birodarlarim, kechlikka yigʻilganingizda, bir-biringizni kutib turinglar.
34.Agar biror kishi och boʻlsa, oʻz uyida yesin; tagʻin yigʻilishlaringiz mahkum boʻlishingizga sabab boʻlmasin.     Qolgan masalalarni oldingizga kelganimdan keyin toʻgʻrilarman.

1st Corinthians XII
1.Ey birodarlar, Muqaddas Ruhning in’omlari haqida bexabar qolishingizni istamayman.
2.Esingizdami, sizlar butparast boʻlgan vaqtingizda gung butlarga sajda qilar va juda mahliyo boʻlar edingizlar.
3.Shuning uchun sizlarga shuni bildiryapmanki, Xudoning Ruhidan ilhom olayotgan hech kim Isoga la’nat aytmaydi, shuningdek, hech kim Muqaddas Ruh ilhomisiz Isoni Rabbim deb ayta olmaydi.
4.Ruhiy in’omlar har xildir, Ruh esa bittadir.
5.Xizmatlar har xildir, Rabbimiz esa bittadir.
6.Ruhiy ta’sirlar har xildir, lekin hammada har qanday ta’sirni vujudga keltirgan yagona Xudodir.
7.Muqaddas Ruh umumiy manfaat uchun har kimda alohida faoliyat koʻrsatadi.
8.Birov Ruh ilhomi bilan hikmatli kalomni aytadi, boshqasiga oʻsha Ruh bilimli gapirishni ato etadi.
9.Oʻsha Ruh birovga imon kuchi, boshqasiga esa shifokorlik in’omlarini baxsh etadi.
10.Birovga moʻjizakorlik kuchlari, boshqasiga bashoratgoʻylik, yana boshqasiga ruhlarning farqiga borish qobiliyati nasib etadi. Biriga turli tillarda gapirish, boshqasiga bu tillarni ta’bir qilish ilhomi keladi.
11.Bularning hammasi esa oʻsha bitta Ruh ta’sirida sodir boʻladi, Ruh Oʻzi xohlagani boʻyicha, bu qobiliyatlarni har kimga alohida taqsimlaydi.
12.Bir badanda koʻp uzv bor. Badanning uzvlari koʻp boʻlsa-da, ular bir badanni tashkil etadi. Masih  jamoati ham shundaydir.
13.Biz kim boʻlishimizdan qat’i nazar – yahudiymi, yunonmi, qulmi, erkinmi – hammamiz bir badan boʻlish uchun oʻsha bitta Ruhga choʻmganmiz va hammamiz oʻsha bitta Ruhdan ichganmiz.
14.Badan bir emas, koʻp uzvdan iborat.
15.Agar oyoq: “Men qoʻl boʻlmaganim uchun badanga tegishli emasman”, – desa-da, badanga tegishli boʻlmay qoladimi?
16.Agar quloq: “Men koʻz boʻlmaganim uchun badanga tegishli emasman”, – desa-da, badanga tegishli boʻlmay qoladimi?
17.Agar butun badan koʻz boʻlsa edi, eshitish qayerda qolar edi? Agar butun badan quloq boʻlsa edi, hid bilish qayerda qolar edi?
18.Shunday qilib, Xudo uzvlarning har birini badanda istaganicha qoʻydi.
19.Agar hammasi birgina uzv boʻlsa edi, badan qayerda qolar edi?
20.Xullasi kalom, uzvlar koʻp, badan esa birdir.
21.Koʻz qoʻlga: “Sen menga kerak emassan”, – yoki bosh oyoqlarga: “Sizlar menga kerak emassizlar”, – deb aytolmaydi.
22.Aksincha, badanning zaifroq koʻringan uzvlari juda kerakli.
23.Badanimizning e’tiborsizroq koʻringan uzvlariga ayniqsa e’tibor beramiz. Koʻrimsiz uzvlarimizga esa yana koʻproq zeb beramiz.
24.Lekin xushbichim uzvlarimizning bunga ehtiyoji yoʻq. Xudo esa badanni muvofiqlashtirib yaratdi, yetishmagan uzvga alohida e’tibor berdi.
25.Shu tariqa badanda boʻlinish boʻlmaydi, lekin butun uzvlar bir-biriga bir xil gʻamxoʻrlik qiladilar.
26.Agar bir uzv azob cheksa, butun uzvlar u bilan birga azob chekadi. Agar bir uzv yuksalsa, butun uzvlar u bilan birga sevinadilar.
27.Sizlar esa Masihning badanisizlar, Uning ayrim-ayrim uzvlarisizlar.
28.Shu tariqa, Xudo imonlilar jamoatiga, birinchidan, havoriylarni, ikkinchidan, paygʻambarlarni, uchinchidan, muallimlarni tayinlab berdi. Keyin ba’zilarga moʻjiza koʻrsatish qobiliyati, shifokorlik kuchlari, yordam berish, boshqarish, turli tillarda gapirish qobiliyatlarini berdi.
29.Hammasi havoriymikin? Hammasi paygʻambarmikin? Hammasi muallimmikin? Hammasi moʻjiza koʻrsatarmikin?
30.Hammasida shifokorlik kuchlari bormikin? Hammasi  noma’lum tillarda gapirarmikin? Hammasi bu tillarni ta’bir qilarmikin?
31.Sizlar yaxshisi, a’loroq in’omlarga qiziqinglar. Endi men sizlarga eng oliy yoʻlni koʻrsataman.

1st Corinthians XIII
1.Agar men insonlarning va farishtalarning tillarida gapirsam-u, lekin sevgim boʻlmasa, jaranglaydigan mis cholgʻu, yangraydigan zang boʻlib qolaman.
2.Agar bashoratgoʻy boʻlsam, agar butun sirlardan voqif boʻlib, har qanday ilmni bilsam, agar togʻlarni koʻchiradigan imonga ega boʻlsam-u, lekin sevgim boʻlmasa, men hech narsa emasman.
3.Agar butun yer-mulkimni taqsimlab bersam, hatto badanimni yondirishga topshirsam-u, lekin sevgim boʻlmasa, menga hech foydasi yoʻq.
4.Sevgi sabrli va koʻngilchandir. Sevgi hasad qilmas, kekkaymas, shishinmas.
5.Sevgi beboshlik qilmas, xudbinlik qilmas, achchiqlanmas, kek saqlamas.
6.Sevgi nohaqlikka sevinmas, aksincha, haqiqat ila shod boʻlur.
7.Sevgi har narsani koʻtarar, har yoʻlda ishonch hosil qilar, har sharoitda umid saqlar, har narsaga toqat qilar.
8.Sevgi aslo ado boʻlmas. Paygʻambarlar bashorati boʻlsa, tamom boʻlgʻusi. Tillar boʻlsa, jim boʻlgʻusi. Bilim boʻlsa, bartaraf boʻlgʻusi.
9.Bizning bilimimiz hali toʻliqsiz, bashorat qilishimiz toʻliqsizdir.
10.Kamolot kelganda esa, toʻliqsiz narsa bartaraf boʻlajak.
11.Men bola boʻlganimda, bola kabi gapirar, bola kabi fikr qilar, bola kabi muhokama qilar edim. Voyaga yetgach, bolalikni qoldirdim.
12.Shu singari, biz hozir goʻyo xira oynaga qaragandek koʻryapmiz, lekin u vaqtda yuzma-yuz koʻrajakmiz. Hozir men qisman bilyapman, lekin u vaqtda oʻzim bilinganim kabi bilajakman.
13.Endilikda bu uch narsa qoladi: ishonch, umid, sevgi. Sevgi esa eng a’losidir.

1st Corinthians XIV
1.Sevgining payidan boʻlinglar, shuningdek, Ruhning in’omlarini olish, ayniqsa bashorat qilish uchun gʻayrat qilinglar.
2.Kim  noma’lum tilda gapirsa, insonlarga emas, Xudoga gapiradi; chunki uni hech kim tushunmaydi. U  Xudo Ruhidan ilhomlanib, sirlarni gapiradi.
3.Bashorat qiluvchi boʻlsa, odamlarga oʻgit-nasihat berib, tinglovchilarni ruhan ozuqalantiradi.
4.Noma’lum tilda gapiruvchi oʻzini oʻzi yashnatadi, bashorat qiluvchi esa imonlilar jamoatini yashnatadi.
5.Endi siz hammangiz  noma’lum tillarda gapirishingizni istaymanu, lekin bashorat qilishingizni yanada koʻproq istayman.  Noma’lum tillar imonlilar jamoatining manfaati uchun ta’bir etilmasa, bashorat qiluvchi  noma’lum tilda gapiruvchidan afzalroqdir.
6.Xoʻsh, birodarlar, men sizlarning oldingizga kelib,  noma’lum tillarda gapira boshlasamu, biroq aytganlarimning ma’nosini vahiy, bilimli kalom, bashorat yoki ta’limot bilan talqin qilmasam, sizlarga qanday foyda keltiraman?
7.Hatto jonsiz cholgʻu asboblari ham, masalan, nay yoki chang, farqli ovozlar chiqarmasa, nay bilanmi yoki chang bilanmi chalayotganini kishi qanday biladi?
8.Agar karnay noaniq ovoz chiqarsa, jang uchun kim tayyorlana boshlaydi?
9.Shunga oʻxshab, agar sizlarning gapingiz mujmal boʻlsa, sizni tinglovchilar nima gapirganingizni qanday bilib oladilar? Sizlar havoga gapirganday boʻlasizlar.
10.Dunyodagi tillar koʻp va xilma-xildir, ulardan birortasi ham ma’nosiz emas.
11.Biroq agar men biror tilning ma’nosini tushunmasam, men u tilni gapirayotgan uchun ajnabiydek tuyulaman, gapirayotgan ham men uchun ajnabiydir.
12.Modomiki sizlar Ruhning in’omlariga qiziqar ekansizlar, imonlilar jamoatini yanada yashnatadigan in’omlarga intilinglar.
13.Shuning uchun  noma’lum tilda gapiruvchi kishi ta’bir qilish in’omini olish uchun ham ibodat qilsin.
14.Agar men  noma’lum tilda ibodat qilsam, ruhim ibodat qiladi, ongim esa samarasiz qoladi.
15.Xoʻp, bundan qanday xulosa chiqaraman? Ruh bilan ibodat qilsam, ong bilan ham ibodat qilishim kerak. Ruh bilan qoʻshiq aytsam, ong bilan ham qoʻshiq aytishim kerak.
16.Aks holda, agar sen ruhiy  tilda hamd-sanolar aytsang, u yerda turgan avom xalq sening shukrona duongga qanday qilib “omin” deydi? U sening nima aytayotganingni tushunmaydi-ku!
17.Sen yaxshi shukur aytsang ham, oʻzga kishi ibrat ololmaydi.
18.Xudoyimga shukurki, men hammangizdan koʻproq  noma’lum tillarda gapiraman.
19.Imonlilar jamoatida esa  noma’lum tilda son-sanoqsiz soʻzlar gapirgandan koʻra, boshqalarga nasihat qilish uchun oqilona besh soʻz aytishni afzal bilaman.
20.Birodarlar, oʻy-fikrda bolalardek boʻlmanglar. Aksincha, yomonlikka nisbatan chaqaloq boʻlib, fikrlashda esa barkamol boʻlinglar.
21.Tavrotda shunday yozilgan:     “Men oʻzga tillarda, yot ogʻizlar-la     Shu xalqqa soʻzlayveraman,     Ammo u vaqt ham Meni tinglamaslar,     – deydi Xudovand”.
22.Demak,  noma’lum tillar imonlilar uchun emas, balki imonsizlar uchun alomatdir. Paygʻambar bashorati esa imonsizlar uchun emas, imonlilar uchun alomatdir.
23.Agar butun imonlilar jamoati bir yerda toʻplanib, hamma  noma’lum tillarda gapira boshlasa va avom xalqdan yoki imonsizlardan kimdir u yerga kirsa, “Sizlar tentaklik qilyapsizlar”, – deb aytmaydimi?
24.Lekin agar hamma bashorat qilayotgan boʻlsa-yu, imonsiz yoki avom xalqdan boʻlgan bir kishi kirsa, u hamma tomonidan fosh boʻladi, hamma ham uni muhokama qiladi.
25.Shu tariqa uning dil sirlari oshkor boʻladi. U muk tushib: “Chindan Xudo sizlar bilan ekan”, – deb Xudoga sajda qiladi.
26.Endi birodarlar, bundan nima xulosa chiqaramiz? Bir yerda toʻplanganingizda, sizlardan har biringizda biror sano bor, biror ta’lim bor, biror til bor, biror vahiy bor, biror ta’bir bor. Bularning hammasi imonlilar jamoati yashnab-gullashi uchun qilinsin.
27.Agar kim  noma’lum tilda gapirmoqchi boʻlsa, ikki yoki eng koʻpi bilan uch odam navbat bilan gapirsin va bir kishi esa ta’bir qilsin.
28.Agarda ta’bir qiluvchi boʻlmasa,  noma’lum tilda gapiruvchi kishi imonlilar jamoatida jim tursin, oʻziga va Xudoga gapirsin.
29.Shuningdek, ikki yoki uch paygʻambar gapirsin, qolganlar esa aytilganlarni muhokama qilsinlar.
30.Agar shu vaqt oʻtirganlardan biriga vahiy kelsa, birinchi gapirgan jim boʻlsin.
31.Har biringiz birin-ketin bashorat qila olasizlar, toki hamma ta’lim olib, barcha dadillansin.
32.Paygʻambarlarning ruhlari paygʻambarlarga boʻysunadi.
33.Chunki Xudo tartibsizlik Xudosi emas, tinchlik Xudosidir.     Xudoning barcha aziz jamoatlarida boʻlgani kabi,
34.sizning jamoatlaringizda ham xotinlar sukut saqlasin. Ayollarga soʻzga chiqish uchun ruxsat berilmagan, lekin Tavrotda ham aytilishicha, itoat etsinlar.
35.Agar biror narsa oʻrganishni istasalar, uyda oʻz erlaridan bu haqda soʻrasinlar. Imonlilar jamoatida xotinga soʻzga chiqish adabsizlikdir.
36.Nahotki Xudoning kalomi sizdan chiqqan boʻlsa? Nahotki u yolgʻiz sizlarga yetib borgan boʻlsa?
37.Agar biror kishi oʻzini paygʻambar yoki Ruh amrida deb hisoblasa, u shuni anglasinki, sizlarga yozganlarim Rabbimiz amridir.
38.Lekin kim buni anglamas ekan, anglamay qoʻyaqolsin.
39.Xullas, ey birodarlar, bashorat qilishga gʻayrat bilan intilinglar,  noma’lum tillarda gapirishga esa toʻsqinlik qilmanglar.
40.Faqat har narsa adab va tartib bilan sodir boʻlsin.

1st Corinthians XV
1.Birodarlar, men sizlarga eslatmoqchiman: oʻzim Injil Xushxabarini sizlarga yetkazgan edim, sizlar esa uni tan olib, unga qattiq umid bogʻladingizlar.
2.Agar mening kalomimga qattiq rioya qilsangizlar, bu kalom orqali najot topasizlar. Aks holda e’tiqodingizning asosi yoʻq.
3.Men  Xudodan qabul qilganimni dastlab sizlarga topshirgan edim, ya’ni Muqaddas Bitiklarga muvofiq, Masih gunohlarimiz uchun oʻldi,
4.yana Muqaddas Bitiklarga muvofiq, U koʻmildi va uchinchi kuni tirildi.
5.Avval U Kifaga, soʻngra oʻn ikki shogirdiga koʻrindi.
6.Undan keyin bir vaqtning oʻzida besh yuzdan koʻproq birodarga koʻrindi. Ulardan aksariyati hozirga qadar tirik, ba’zilari esa dunyodan koʻz yumib ketganlar.
7.Undan soʻng Masih Yoqubga va qolgan butun havoriylarga koʻrindi.
8.Hammadan keyin esa chala tugʻilgan bolaga oʻxshaydigan menga ham koʻrindi.
9.Men havoriylarning eng arzimaydiganiman, havoriy deb atalishga ham loyiq emasman. Chunki men Xudoning jamoatini ta’qib etar edim.
10.Endi esa nimaiki boʻlgan boʻlsam, Xudoning inoyati bilan boʻldim; Uning menga koʻrsatgan inoyati puchga chiqmadi, zero men havoriylarning hammasidan koʻproq mehnat qildim. Aslida mehnat qilgan oʻzim emas, balki menga yor boʻlgan Xudo inoyatidir.
11.Qanday boʻlmasin, xoh men voizlik qilsam, xoh ular – va’zimiz bir xil va sizlarning imoningiz ham bir xildir.
12.Demak, Masih oʻliklar ichidan tirildi, deb olamga ochiq e’lon qilinmoqda. U holda qanday qilib ba’zilaringiz: oʻliklar tirilmaydi, deb aytyapsizlar?
13.Agar oʻliklar tirilmas ekan, unda Masih ham tirilmagan demakdir.
14.Agar Masih tirilmagan boʻlsa, u holda bizning xabarimiz ham, sizning imoningiz ham behudadir.
15.Bunday holda Xudoning yolgʻon shohidlari ham boʻlar edik; chunki biz “Xudo Masihni tiriltirdi”, deb shahodat berib yuribmiz. Agar haqiqatan oʻliklar tirilmas ekan, unda Xudo Masihni ham tiriltirgan emas.
16.Ha, agar oʻliklar tirilmas ekan, unda Masih ham tirilmagan demakdir.
17.Agar Masih tirilmagan boʻlsa, sizlarning imoningiz befoyda, sizlar hali ham gunohga botgansizlar.
18.U holda Masihga umid bogʻlab koʻz yumganlar ham  abadiy halokatga uchraydilar.
19.Agar biz yolgʻiz bu hayot uchun Masihga umid bogʻlagan boʻlsak, biz eng baxtsiz insonlar ekanmiz.
20.Vaholanki, Masih chinakamiga tirildi! U birinchi boʻlib tirildi, qolgan marhumlarga namuna boʻldi.
21.Oʻlim bir inson orqali dunyoga kirdi. Shunga oʻxshab, oʻliklarning tirilishi ham bir Inson orqali sodir boʻladi.
22.Odam Atoning farzandi boʻlgan barcha oʻladilar. Xuddi shunday: Masihning farzandi boʻlgan barcha tiriladilar.
23.Har kim oʻz navbati bilan tiriladi: birinchisi, tirilganlarning ilgʻori – Masih, keyin Uning olamga qaytishida Masih ummati boʻlganlar tiriladi.
24.Bundan soʻnggina, ya’ni Masih har qanday boshqarma, hokimiyat va qudratni tugatib, saltanatni Ota – Xudoga topshirgandan keyingina oxirat boʻladi.
25.Xudo butun dushmanlarni Masihning oyogʻiga yiqitmaguniga qadar, Masih hokimlik qilishi kerak.
26.Shunda oxirgi dushman – oʻlim ham barham topadi.
27.Ha, Xudovand borliqni Masihning oyoqlari ostiga tashlab, Unga tobe qildi. Garchi  Zaburda “Borliq Unga tobe boʻldi”, – deyilsa-da, bundan borliqni Unga tobe qilgan Xudo istisnodir.
28.Hamma narsa Unga tobe boʻlgandan keyingina Oʻgʻil ham Oʻziga hamma narsani tobe qildirgan Otaga tobe boʻladi, toki Xudo hammaning hammasi boʻlsin.
29.Agar tirilish boʻlmasa, oʻliklar nomidan suvga choʻmib imon keltirganlar bundan qanday foyda kutadilar? Agar oʻliklar mutlaqo tirilmaydigan boʻlsa, u holda bu kishilar nega marhumlar nomidan suvga choʻmar ekanlar?
30.Nima uchun bizlar har soatda xavf-xatarlar bilan roʻbaroʻmiz?
31.Ey birodarlarim, men sizlar tufayli Rabbimiz Iso Masihdan topgan iftixorim bilan aytamanki, men har kun oʻlyapman!
32.Men Efes shahrida vahshiy hayvonlar bilan kurashdim. Agar buni faqat insoniy umid uchun qilganimda edi, menga qanday naf boʻlardi? Agar oʻliklar tirilmas ekan, mayli, “keling, yeb-ichaylik, chunki ertaga oʻlamiz!”
33.Lekin adashmanglar: “Yomon odamlar toʻdasi yaxshi axloqni buzar ekan”.
34.Endi lozim boʻlganiday oʻzingizga kelinglar, gunoh qilmanglar! Sizlar nomus qilasiz, deb aytyapmanki, sizlardan ba’zi kishilar Xudoni bilmaydilar.
35.Ehtimol, biror kishi shunday aytadi: oʻliklar qanday qilib tirilar ekan? Qanday jism bilan paydo boʻlar ekan?
36.Ey nodon! Sening ekkan urugʻing agar oʻlmasa, tirilmaydi-ku.
37.Ekin ekkaningda boʻlajak jismni emas, balki bugʻdoy yoki boshqa biror ekinning qup-quruq urugʻini ekasan.
38.Xudo esa uruqqa Oʻzi istaganicha jism bagʻishlaydi, har bir urugʻdan alohida jismni hosil qiladi.
39.Har qanday et ham bir xil emas; lekin insonlarning eti boshqa, hayvonlarning eti boshqa, qushlarning eti boshqa, baliqlarning eti boshqa.
40.Samoviy va dunyoviy jismlar ham bor. Lekin samoviy jismlarning koʻrki boshqa, dunyoviylarniki boshqa.
41.Quyoshning koʻrki boshqa, oyning koʻrki boshqa hamda yulduzlarning koʻrki boshqa. Koʻrkiga qarab yulduz yulduzdan farq qiladi.
42.Oʻliklarning tirilishi ham bunga oʻxshaydi: tana oʻtkinchi boʻlib ekiladi-yu, oʻlmaydigan boʻlib tiriladi.
43.Tushkunlikda ekiladi-yu, ulugʻvorlik bilan tiriladi; zaiflikda ekiladi-yu, qudrat bilan tiriladi.
44.Moddiy badan ekiladi, ruhiy badan tiriladi. Moddiy jismlar bor boʻlganidek, ruhiy jismlar ham bor.
45.Tavrotda yozilishicha: “Birinchi odam – Odam Ato tirik jon boʻldi”. Oxirgi Odam esa hayotbaxsh Ruh boʻldi.
46.Koʻramizki, birinchi navbatda ruhiy emas, moddiy badan keladi. Ruhiy badan keyinroq keladi.
47.Birinchi odam yerdan, ya’ni tuproqdan paydo boʻlgan. Ikkinchi Odam [Rabbimiz Iso] esa osmondan tushgan.
48.Tuproqdan yaralgan ilk odam qanday boʻlsa, boshqa odamlar ham shundaydir. Samoviy Odam qanday boʻlsa, samoviylar ham shundaydir.
49.Biz tuproqdan yaralgan odamga qanday oʻxshasak, samoviy Odamga ham shunday oʻxshab ketamiz.
50.Ey birodarlar, sizlarga shuni aytyapmanki, foniy maxluqqa Xudoning Shohligidan meros nasib etmaydi. Oʻtkinchi maxluq oʻlmaslikdan ulush ololmaydi.
51.Mana, men sizlarga bir sir aytyapman: hammamiz oʻlmaymiz-u, ammo hammamiz oʻzgarib ketamiz.
52.Toʻsatdan, koʻz ochib yumguncha, oxirzamon karnayi chalinganda oʻzgarib ketamiz. Ha, karnay chalinadi va shu onda marhumlar yana hech oʻlmaydigan boʻlib tiriladilar. Shunda biz, hayot boʻlganlar ham oʻzgarib ketamiz.
53.Bu oʻtkinchi badanimiz chirimaydigan, bu oʻladigan vujudimiz oʻlmaydigan vujudga burkanishi kerak.
54.Bu oʻtkinchi badan chirimaydigan, bu oʻladigan vujudimiz oʻlmaydigan boʻlib qolgan paytda, quyidagi Tavrot oyatlari amalga oshadi:     “Oʻlim gʻalaba bilan yutildi.
55.Ey oʻlim, sening nishing qayerda?     Ey doʻzax, sening zafaring qayerda?”
56.Oʻlimning nishi gunohdir. Gunohning quvvati esa Ilohiy Qonun orqali namoyon boʻladi.
57.Lekin Xudoga shukr! U Rabbimiz Iso Masih orqali bizga gʻalaba baxsh etgan.
58.Shuning uchun, ey sevimli birodarlarim, qattiq va mahkam turinglar. Hamisha Rabbimiz xizmatida boʻlib, yanada gʻayratli boʻlinglar. Shuni bilinglarki, Rabbimiz yoʻlida qilgan mehnatingiz foydasiz boʻlmaydi.

1st Corinthians XVI
1.Endi azizlar uchun iona toʻplashga kelsak, sizlar xuddi Galatiyadagi Masih jamoatlariga tayinlaganimga amal qilinglar.
2.Haftaning birinchi kunida har bir odam oʻz qoʻlidan kelganicha bir miqdor pulni olib qoʻysin, toki oldingizga kelganimda, pul yigʻishga hojat qolmasin.
3.Men oldingizga kelgach, sizlar munosib koʻrgan kishilarga maktublar berib, ehsonlaringizni Quddusdagi imonlilarga topshirish uchun yuboraman.
4.Agar mening ham borishim zarur boʻlsa, ular bilan boraman.
5.Men Makedoniyadan oʻtganimdan keyin, sizning oldingizga boraman; chunki Makedoniya orqali oʻtib boraman.
6.Balki yoningizda bir oz qolarman yoki hatto qishni oʻtkazarman, soʻng sizlar meni ketadigan joyimga kuzatarsizlar.
7.Chunki bu daf’a sizlar bilan yoʻl-yoʻlakay koʻrishib ketishni istamayman. Xudo xohlasa, yoningizda bir qancha vaqt qolish umididaman.
8.Lekin Hosil bayramiga qadar Efes shahrida qolaman.
9.Chunki u yerda ta’sirchan faoliyat koʻrsatishim uchun menga keng eshik ochildi. Ammo menga qarshi chiqqanlar ham koʻp.
10.Agar Timoʻtiy oldingizga kelsa, u orangizda xotirjam boʻlib yurishi uchun e’tibor beringlar. Chunki u menga oʻxshash Rabbimiz xizmati bilan mashgʻul.
11.Hech kim uni e’tiborsiz qoldirmasin. U mening oldimga ham kelsin, uni eson-omon kuzatib yuboringlar, uni men birodarlar bilan kutib turibman.
12.Birodarimiz Apollosdan oʻz doʻstlari bilan birga sizlarning oldingizga borish uchun koʻp iltimos qildim, biroq hozir borishga hech koʻngli yoʻq. Qulay sharoit boʻlgach, u boradi.
13.Hushyor boʻlinglar, imonda sobit turinglar, jasoratli va kuchli boʻlinglar.
14.Hamma ishlaringizni mehr-muhabbat bilan bajo keltiringlar.
15.Birodarlar, Stefanning xonadonini bilasizlar: Axayada birinchi imon keltirganlar ular boʻlib, azizlarga xizmat uchun oʻzlarini topshirdilar. Endi sizlardan iltimos qilaman:
16.Bundaylarga va ular bilan safdoshu mehnatdosh boʻlgan har bir kishiga ehtirom qilinglar.
17.Men Stefan, Fortunat va Axaikning kelganiga xursand boʻldim, sizlarning yoʻqligingizni ular toʻldirdi.
18.Ular mening hamda sizlarning ruhingizni tinchitdilar. Bundaylarni taqdirlanglar.
19.Asiya viloyatidagi Masih jamoatlari sizlarga salom yoʻllayaptilar. Akil bilan Priskilla va ularning uyida yigʻiladigan jamoat sizlarga Rabbimizdan koʻp salomatlik tilaydilar.
20.Butun birodarlar sizlarga salom yoʻllayaptilar. Muqaddas oʻpich bilan salomlashinglar.
21.Men, Pavlus, sizlarga duoyi salom yozyapman, bu mening qoʻlim.
22.Kimki Rabbimiz Iso Masihni sevmasa, mardudi davron boʻlsin! Maranafa!
23.Rabbimiz Iso Masihning inoyati sizlarga yor boʻlsin.
24.Men Iso Masihning sevgisi ila hammangizni sevaman. Omin.

2nd Corinthians I
1.Xudoning irodasi bilan Iso Masihning havoriysi boʻlgan men, Pavlus ila birodarimiz Timoʻtiy, Korinf shahridagi Xudoning jamoatiga, shuningdek, Axaya oʻlkasi boʻylab yashovchi barcha Xudoning azizlariga salom yoʻllaymiz.
2.Otamiz Xudo va Rabbimiz Iso Masihdan sizlarga inoyat va tinchlik boʻlsin!
3.Har turli tasallining manbayi boʻlgan Xudo, marhamatli Ota, Rabbimiz Iso Masihning Otasi Xudoga hamdu sanolar boʻlsin!
4.U butun gʻam-qaygʻularimiz uchun bizga tasalli beradi. Shu tariqa oʻzimizdek har turli qaygʻularga yoʻliqqan boshqa odamlarni biz Xudodan olgan tasalli bilan ovuntira olamiz.
5.Masihning azoblari bizda qancha koʻpayayotgan boʻlsa, Masihning tasallisi ham bizda shuncha koʻpaymoqda.
6.Agar biz gʻam-qaygʻu chekayotgan boʻlsak, bu sizlar tasalli va najot topishingiz uchundir. Va agar biz tasalli topayotgan boʻlsak, bu ham sizlarning tasalli topishingiz uchundir. Biz chekayotgan qaygʻularga oʻzingiz ham yoʻliqqaningizda, shu bilan tasalli topib, sabr-toqat qilasizlar.
7.Sizlarga ishonchimiz komil, chunki sizlar alamlarimizgagina emas, tasallimizga ham sherik ekaningizni bilamiz.
8.Ey birodarlar, Asiya viloyatida boshimizga kelgan kulfatlardan xabarsiz qolishingizni istamaymiz. Biz haddan tashqari, chidab boʻlmaydigan darajada ezildik, hatto sogʻ qolishga umidimizni yoʻqotgan edik.
9.Ha, oʻlimga mahkum boʻlganimizni oʻz vujudimizda sezardik. Bu shuning uchun boʻldiki, biz oʻzimizga emas, balki faqat oʻliklarni tiriltiruvchi Xudoga umid bogʻlaylik.
10.Haqiqatan ham Xudo bizni shunday katta oʻlim tahlikasidan qutqardi va yana qutqaradi. Ha, U bizni yana qutqaradi, deb Undan qattiq umid qilamiz.
11.Chunki sizlar ham biz uchun ibodat qilishda ishtirok etib kelyapsizlar. Shunday koʻp kishilarning iltijosi tufayli Xudo bizga inoyat koʻrsatdi, toki buni yana koʻplar bilib, biz tufayli Xudoga shukr qilsinlar.
12.Bizning iftixor qilishimizning sababi bor, vijdonimiz ham shundan dalolat beradiki, biz bu dunyoda, xususan sizlar bilan boʻlgan munosabatimizda insoniy hikmat bilan emas, balki Xudoning inoyati bilan, muqaddaslik bilan, Xudoga maqbul boʻlgan samimiylik bilan harakat qildik.
13.Biz sizlarga nima yozsak, oʻqib, anglab yetinglar, deb yozamiz. Umid qilamanki, sizlar bularni oxirigacha anglab yetasizlar.
14.Sizlar, qisman boʻlsa ham, bizni anglagansizlar va bilasizlarki, Rabbimiz Iso Masihning  olamga qaytadigan kunida biz sizning faxringiz, siz esa bizning faxrimiz boʻlasizlar.
15.Shu ishonch bilan, sizlar ikkinchi daf’a farah topinglar deb, oldinroq sizlarning yoningizga kelish niyatida edim.
16.Sizlarning oldingizdan Makedoniyaga oʻtish va Makedoniyadan yana sizlarning oldingizga qaytish niyatida edim, oxiri sizlar meni Yahudiyaga kuzatib qoʻyar edingizlar.
17.Shunday niyatim boʻla turib, beqarorlik bilan harakat qildimmikan? Yoki men goh ha-ha, goh yoʻq-yoʻq deganday, oʻzboshimchalik bilan tashabbus koʻrsatdimmikan?
18.Xudo Oʻz soʻzida turadi, shuning uchun bizning sizga soʻzimiz ham goh “ha”, goh “yoʻq” emas.
19.Biz, ya’ni men, Silvan va Timoʻtiy sizning orangizda Xudoning Oʻgʻli – Iso Masihni targʻib qilganimizda, buni goh “ha”, goh “yoʻq” deb qilmadik. Masih degani – “ha” degani.
20.Chunonchi Xudo qancha va’dalarni bergan boʻlsa, ular Masih sharofati bilan “ha” deganday, “omin” deganday roʻyobga chiqadi, toki biz Masih orqali Xudoni ulugʻlaylik.
21.Xudoning Oʻzi bizni sizlar bilan birga Masih ummati qilib, mustahkam poydevorli qildi, Oʻziga ajratib oldi,
22.ustimizga Oʻzining muhrini bosdi, bularning garovi qilib Muqaddas Ruhni yuraklarimizga joylashtirdi.
23.Oʻz jonim haqi Xudoni shohidim bilaman: sizlarni ayaganim uchun hanuz Korinfga bora olmadim.
24.Biz goʻyo sizlarning imoningiz ustidan hukmronlik oʻrnatayotganday boʻlyapmiz. Aslida biz quvonishingiz uchun sizlarga koʻmaklashmoqdamiz. Chunki sizlar imonda mahkam turibsizlar.

2nd Corinthians II
1.Shunday qilib, men koʻnglimda yoningizga yana xafagarchilik bilan kelmaslikka qaror qildim.
2.Agar men sizlarni xafa qiladigan boʻlsam, xafa qilganlarimdan boshqa kimlar ham meni ovuntira olardi?
3.Men ham oldindan shuning uchun sizlarga yozdimki, yoningizga kelganimda meni xursand qiladigan odamlardan xafagarchilik koʻrmayin. Chunki ishonchim komilki, mening sevinchim hammangizning sevinchingizdir.
4.Men sizlarni xafa qilish uchun emas, balki sizlarga boʻlgan cheksiz muhabbatimni sezishingiz uchun chuqur qaygʻu va yurak iztirobi ichida hamda toʻxtovsiz koʻz yoshlari bilan yozdim.
5.Agar kim xafa qilgan boʻlsa ham, meni emas, mubolagʻa qilmasdan aytyapmanki, deyarli hammangizni xafa qilgan boʻladi.
6.Xafa qilgan odamga koʻpchilik tomonidan berilgan bunday jazo yetar.
7.Shuning uchun endi bu odam haddan ortiq xafa boʻlmasligi uchun, uni kechirib tasalli berishingiz ma’quldir.
8.Ha, unga boshqatdan muhabbat qoʻyishingizni iltimos qilaman.
9.Sizlar har ishda itoatli boʻlganingizni amalda bilish uchun sizlarga yozdim.
10.Biror kishini biror narsa xususida kechirsangizlar, men ham kechiraman. Men kimni kechirgan boʻlsam (agar kechiradigan biror narsa boʻlsa), uni sizlar uchun, Masihning huzurida turib kechirdim.
11.Zinhor shaytonning pand berishiga yoʻl qoʻymaylik, uning fitnalaridan xabarsiz emasmiz-ku.
12.Masihning Xushxabarini yetkazish uchun Troas shahriga kelganimda, Rabbim menga bir eshik ochib bergan edi.
13.Shunga qaramay, ruhim tinch emas edi, chunki birodarim Titusni u yerda topmagan edim. Nihoyat, u yoqdagilar bilan xayrlashib, Makedoniyaga joʻnadim.
14.Xudoga shukr! U bizni doimo Masihning tantanali yurishida olib borayotir va biz orqali har yerda Oʻz haqidagi bilimning xush boʻylarini tarqatayotir.
15.Biz xalos boʻladiganlarning ham, halok boʻladiganlarning ham orasida Xudo sha’niga taralayotgan Masihning xush hidimiz.
16.Bu – halok boʻladiganlar uchun halokatli oʻlim hididir, xalos boʻladiganlar uchun esa yashatuvchi hayot hididir.     Bunday mas’uliyatga kim loyiq?
17.Mana biz koʻpchilik qilayotganday, Xudoning kalomini bozorga solmaymiz. Aksincha, Xudo tomonidan yuborilgan va Masih xizmatida boʻlgan kishilardek, Xudoning koʻzi oldida sof koʻngildan voizlik qilmoqdamiz.

2nd Corinthians III
1.Oʻzimizni yana tavsiya etishni boshlaymizmi? Nahotki ba’zilarga kerak boʻlganday, sizlar uchun yoki sizlardan tavsiyanomalar kerak boʻldi?
2.Butun insonlar tomonidan tan olingan va oʻqilayotgan, bizning qalbimizga yozilgan tavsiyanomamiz – mana sizlarsiz.
3.Ochiq koʻrinib turibdiki, bizning xizmatimiz orqali yozilgan Masihning maktubi sizlarsiz. Bu siyoh bilan emas, balki barhayot Xudoning Ruhi bilan yozilgan hamda tosh lavhalarga emas, balki inson qalblari boʻlgan et lavhalarga yozilgan maktubdir.
4.Biz Masih tufayli Xudo huzurida shunday ishonchga sazovormiz.
5.Lekin bunga goʻyo oʻz-oʻzimizdan, oʻz qobiliyatimiz bilan muvaffaq boʻlmaganmiz. Bizning qobiliyatimiz faqat Xudodandir.
6.U bizga Yangi Ahdning xizmatkorlari boʻlishday qobiliyatni berdi. Bu xizmat esa Qonun harfi asosida emas, Ilohiy Ruh asosida sodir boʻlmoqda. Harf oʻldiradi, Ruh esa hayot bagʻishlaydi.
7.Tavrot davrida Xudoga xizmat qiluvchilar toshga harfma-harf chizilgan va gunohkorga mutlaqo oʻlim keltiradigan Qonun boʻyicha xizmat qilishlari kerak edi. Bu xizmatning koʻrsatmasi shunday ulugʻvorlik bilan keldiki, hatto Musoning nur yogʻilib turgan yuziga Isroil oʻgʻillari qaray olmas edilar (vaholanki, Muso yuzining ulugʻvorligi oʻtkinchi edi).
8.Shunday ekan, Ilohiy Ruh boʻyicha Xudoga xizmat qilish yoʻli yanada ulugʻvorroq boʻlmaydimi?
9.Ilgari gunohkorni mahkum qilgan xizmatning ulugʻvorligi bor edi. Endi esa gunohkorning oqlanishiga sabab boʻladigan xizmat bundan chandon ulugʻ emasmi?
10.Hammadan ulugʻ boʻlgan narsa oʻrtaga chiqqandan soʻng, ilgari ulugʻ deb bilingan narsaning ulugʻligi endi hechga chiqadi.
11.Agar vaqtincha joriy boʻladigan tuzum ulugʻvorlik bilan kelgan boʻlsa, unda boqiy qoluvchi tuzum naqadar ulugʻvorroqdir.
12.Biz bunday umidga molik boʻlib, katta jasorat bilan harakat qilyapmiz.
13.Muso paygʻambar yuzimning oʻtkinchi porloqligi tugaganini Isroil oʻgʻillari koʻrmasin deb, yuziga parda yopgan edi. Biz unga oʻxshamaymiz.
14.Ularning zehnlari oʻtmaslashib ketdi. Chunki bugunga qadar Qadimgi Ahdni oʻqish vaqtida, oʻsha parda turibdi. Parda koʻtarilmagan, u yolgʻiz Masih orqali bartaraf boʻladi.
15.To bugunga qadar Musoning kitobini oʻqish vaqtida ularning yuraklarini parda yopib turibdi.
16.Faqat Rabbimiz Isoga iltijo qilganda bu parda olib tashlanadi.
17.Rabbimiz – Ruhdir. Rabbimizning Ruhi qayerda boʻlsa, oʻsha yerda erkinlik bor.
18.Biz hammamiz ochiq yuzimiz bilan, koʻzguga qaraganday, Rabbimizning ulugʻvorligiga qarab turibmiz. Ulugʻvorlikdan ulugʻvorlikka oʻtganimiz sari, Rabbimizning suratiga tomon oʻzgarmoqdamiz; bu esa Rabbimizning Ruhi orqali sodir boʻlmoqda.

2nd Corinthians IV
1.Biz Xudoning marhamati bilan bunday xizmatga musharraf boʻlib, umidsizlanmaymiz.
2.Lekin sirli va uyat ishlarni rad etib, hiyla bilan harakat qilmaymiz, Xudoning kalomini buzmaymiz. Haqiqatni ochiq-oydin qilib, Xudo huzurida oʻzimizni har bir insonning vijdoniga taqdim etamiz.
3.Bordiyu Xushxabarimiz yopiq boʻlsa, u halok boʻladiganlar uchun yopiqdir.
4.Xudoning tasviri boʻlgan Masihning ulugʻvor Xushxabarining nurini odamlar koʻrmasin deb, bu dunyoning tangrisi imonsizlarning zehnlarini koʻr qilgan.
5.Biz esa oʻzimizni emas, balki Rabbimiz Iso Masihni targʻib qilmoqdamiz; biz – Iso yoʻlida sizlarning qullaringizmiz, xolos.
6.Xudo ibtidoda: “Qorongʻulikdan nur porlasin”, – deb qanday buyurgan boʻlsa, endi Oʻzining nuri bilan bizning yuraklarimizni ham shunday yoritdi, Iso Masih siymosida porlab turgan Oʻzining ulugʻvorligini bizga koʻrsatdi.
7.Bu ulugʻvor xazinani esa biz sopol idishlarda olib yuribmiz, toki bu oliy qudrat bizga emas, Xudoga mansub ekanligi koʻrinib tursin.
8.Biz har tomonlama jabrlanamiz, lekin ezilmaymiz. Mushkul ahvolda qoldik, ammo umidimizni yoʻqotmaymiz.
9.Quvgʻinga uchraymiz, lekin ilojsiz emasmiz. Yerga qulaymiz, ammo yakson boʻlmaymiz.
10.Isoning hayoti badanimizda namoyon boʻlib tursin deb, Uning oʻlimini doim badanimizda olib yuribmiz.
11.Bizning foniy badanimizda Isoning hayoti namoyon boʻlsin deb, biz, tiriklar Iso uchun hamisha oʻlimga topshirilmoqdamiz.
12.Shunday qilib, oʻlim bizda, hayot esa sizda amal qilmoqda.
13.Zaburda: “Ishonganim uchun gapirdim”, – deb yozilgan. Biz xuddi shu imonning ruhiga egamiz va ishonganimiz uchun gapiramiz.
14.Bilamizki, Rabbimiz Isoni tiriltirgan Xudo bizni ham Iso bilan birga tiriltiradi va sizlar bilan birga Oʻz huzurida turgʻizib qoʻyadi.
15.Bularning hammasi sizlar uchun sodir boʻlmoqda, toki Xudoning inoyati yana koʻpdan-koʻp odamlarga oʻtsin, shu tariqa Xudoning hamdu sanosi yanada oshib, tillardan tushmaydigan boʻlsin.
16.Shuning uchun ham umidsizlanmaymiz. Garchi zohiriy vujudimiz har qancha xazon boʻlayotgan boʻlsa-da, botiniy vujudimiz kundan-kunga yangilanyapti.
17.Bu oʻtkinchi va arzimas qaygʻularimiz biz uchun haddan tashqari ajib, katta va abadiy ulugʻvorlik hosil qiladi.
18.Chunki biz koʻzga koʻrinadigan narsalarga emas, koʻzga koʻrinmaydigan narsalarga qaraymiz. Koʻrinadiganlari muvaqqat, koʻrinmaydiganlari esa abadiydir.

2nd Corinthians V
1.Biz bilamizki, bu foniy uyimiz, bu kulbamiz xarob boʻlgandan keyin, Xudo bizga mangu bir uy, qoʻl bilan qurilmagan osmondagi makonni beradi.
2.Biz samoviy maskanimizga burkanishni sogʻinib, oh chekib yuribmiz.
3.Oʻshanda shunday burkangan boʻlib, boshqa yalangʻoch koʻrinmaymiz.
4.Dunyoviy kulbada boʻlgunimizcha, istibdod ostida oh-nola chekyapmiz. Bu kulbadan chiqishni istamasak-da,  samoviy vujudga burkanishni orzu qilamiz, chunki oʻshanda bu foniylik boqiy hayotga tamoman gʻarq boʻlajak.
5.Aynan shuning uchun Xudo bizni yaratgan va buning garovi qilib bizga Muqaddas Ruhni ato qilgan.
6.Shuning uchun biz doimo xotirjammiz. Bilamizki, bu badanda joylashgunimizcha, Rabbimizdan uzoqda qolgan gʻariblarmiz.
7.Biz koʻrish bilan emas, e’tiqod bilan yashaymiz.
8.Ha, xotirjammiz va iloji boʻlsa, badanimiz gʻurbatsarosidan chiqib, Rabbimiz huzuridagi vatanga koʻchishni xohlaymiz.
9.Lekin xoh vatanda, xoh gʻurbatda joylashsak, Rabbimizga maqbul boʻlish uchun jonbozlik qilamiz.
10.Chunki hammamiz badanda yashagan paytda qilgan yaxshi yoki yomon ishlarimizga yarasha qismatimizni olish uchun, Masihning hukm kursisi oldida hozir boʻlajakmiz.
11.Biz Xudodan qoʻrqishning nimaligini anglaganimizdan keyin, boshqa odamlarni ham Unga ishontirmoqqa tirishamiz. Xudoga esa biz ayonmiz va umid qilamanki, sizlarning vijdoningizga ham ayonmiz.
12.Oʻzimizni sizlarga qayta taqdim etmayapmiz. Lekin qalbidan koʻra tashqi qiyofasi bilan maqtanayotganlarga tegishli javob beringlar deb, biz bilan maqtanish imkoniyatini sizlarga beryapmiz.
13.Biz aqldan ozdikmi? Unda bu Xudo uchun. Aqlli gapiryapmizmi? Unda bu sizlar uchun.
14.Axir, Masihning sevgisi bizni qamrab olyapti-ku! Agar hamma odamlar uchun Bittasi oʻlgan boʻlsa, bu hammasi oʻlgani demak, degan xulosaga keldik.
15.Masih ana shu maqsadda hamma uchun oʻldi, toki yashayotganlar endi oʻzlari uchun emas, balki oʻzlari uchun oʻlgan va tirilgan Masih uchun yashasinlar.
16.Shuning uchun biz endi hech kimni insoniy fikr bilan qadrlamaymiz. Agar Masihni ilgari insoniy fikr boʻyicha bilgan boʻlsak, bundan keyin yana bunday bilmaymiz.
17.Binobarin, kim Masihga tegishli boʻlsa, u yangi ijoddir. Qadimgi holat oʻtib ketdi, endi [hammasi] yangi boʻldi.
18.Bularning hammasiga Xudo sabab boʻldi. U Masih orqali bizni Oʻzi bilan yarashtirdi hamda odamlarni Xudo bilan yarashtirish xizmatini bizga berdi.
19.Ha, Xudo Masih vujudida boʻlib dunyoni Oʻzi bilan yarashtirdi, odamlarning gunohlarini hisobga olmadi. Bu yarashish toʻgʻrisidagi xabarni yetkazishni esa bizga topshirdi.
20.Shunday qilib, biz Masih uchun elchilik qilyapmiz, Xudo biz orqali insonlarga murojaat etyapti. Biz Masih nomidan yolvoryapmiz: Xudo bilan yarashinglar!
21.Xudo bizni Oʻziga ma’qul, solih deb bilish uchun, gunohni hech bilmagan Masihni biz uchun gunohga aylantirdi.

2nd Corinthians VI
1.Xudoning hamkorlari sifatida, Uning inoyatini befoyda qabul qilmaslikni sizlardan iltimos qilamiz.
2.Chunki Xudo  Tavrotda shunday deyapti:     “Maqbul vaqtda seni eshitdim,     Najot kunida senga yordam berdim”.     Mana endi maqbul vaqt keldi! Mana endi najot kuni keldi!
3.Xizmatimiz qoralanmasin deb, hech kimga hech qanday xalaqit bermaymiz.
4.Xudoning xizmatkorlari sifatida oʻzimizni hamma sohada ibrat qilib koʻrsatamiz: cheksiz sabr-toqatda, gʻam-qaygʻularda, tanqisliklarda, tangliklarda,
5.zarbalar ostida, zindonlarda, toʻpolonlarda, zahmatlarda, uyqusizlikda, roʻza tutishda,
6.poklikda, donolikda, toʻzimlilikda, mehribonlikda, Muqaddas Ruh kuchida, samimiy muhabbatda.
7.Haqiqat kalomini aytib, Xudoning qudratiga suyanib, oʻng va soʻl qoʻlda solihlik qurollarini tutib yuribmiz.
8.Sharaf va isnodga, haqorat va maqtovga duch kelyapmiz. Bizni aldamchi hisoblaydilar, ammo haqiqatgoʻymiz.
9.Noma’lummiz, ammo bizni hamma biladi. Bizni oʻlgan deb hisoblaydilar, ammo mana, tirikmiz. Bizni jazoga tortyaptilar, ammo oʻlmayapmiz.
10.Bizni xafa qilyaptilar, ammo doimo xursandmiz. Oʻzimiz kambagʻalmizu, koʻp kishilarni boyitamiz. Hech narsamiz yoʻgʻu, ammo hamma narsaga egamiz.
11.Ey korinfliklar, sizlar uchun tilimiz yechildi, yuragimiz keng ochildi.
12.Bizning koʻnglimiz sizlar uchun tor emas, lekin oʻzlaringizning koʻnglingiz juda tor ekan!
13.Buning baravariga – bolalarimga gapirayotgandek gapiryapman – sizlar ham koʻnglingizni kengroq qilinglar-chi!
14.Imonsizlar bilan noravo sheriklik qilmanglar. Solihlik bilan qonunsizlik orasida qanday aloqa bor? Yoki nur bilan qorongʻilik orasida qanday umumiylik boʻlishi mumkin?
15.Masih bilan alayhilla’na orasida qanday kelishuv boʻla oladi? Yoki imonli bilan imonsiz orasida qanday sheriklik boʻlishi mumkin?
16.Xudo ma’badi bilan butlar orasida qanday muvofiqlik bor? Sizlar esa barhayot Xudoning ma’badisizlar. Xudo  Tavrotda aytganidek:     “Men ular ichra maskan qilib,     Oʻrtalarida yurgayman.     Ularning Xudosi boʻlurman,     Ular esa Mening xalqim boʻlur”.
17.Binobarin, Xudovand yana shunday degan:     “Ularning orasidan chiqinglar,     Ulardan ayrilib ketinglar,     Nopokka esa qoʻl tegizmanglar;     Shunda Men sizlarni qabul qilurman.
18.Men sizlarga Ota boʻlurman,     Sizlar esa Menga oʻgʻilu qiz boʻlursiz,     – deydi Xudovand, Sarvari koinot”.

2nd Corinthians VII
1.Ey sevikli birodarlarim, Xudo bizga bunday ulugʻ va’dalarni bergan ekan, badan va ruhimizni bulgʻovchi har qanday murdorlikdan oʻzimizni tozalab, Xudodan qoʻrqib yashab, butunlay muqaddas boʻlaylik.
2.Qalbingizdan bizlarga joy beringlar. Biz hech kimga ozor bermadik, hech kimga ziyon keltirmadik, hech kimdan manfaat koʻzlamadik.
3.Sizlarga ta’na qilib aytmayapman. Chunki oldin ham aytganimdek, oʻlishmi, qolishmi, sizlar bizning dilimizdasizlar.
4.Sizlarga ishonchim komil, iftixorim katta. Qaygʻu-alamlarimiz qancha boʻlmasin, mening dilim tasalliga toʻlib-toshadi, behad sevinaman.
5.Hatto Makedoniyaga kelganimizdan keyin ham tanamizga hech qanday rohat topolmadik, aksincha, har tomonlama siqilgan edik: tashqaridan hujumlar, koʻngilda qoʻrquvlar bor edi.
6.Lekin tushkunlarga tasalli beruvchi Xudo Titusni yonimizga yuborib, bizni ovuntirdi.
7.Biz Titusning kelgani bilangina emas, balki u sizlardan topgan tasalli haqida eshitish bilan ham yupanib qoldik. Titus men uchun boʻlgan qattiq sogʻinchingiz, tortgan ohlaringiz, koʻrsatgan zoʻr gʻayratingiz haqida bizga xabar bergandan keyin, yanada koʻproq sevindim.
8.Shu sababdan, maktubim bilan sizlarni xafa qilgan boʻlsam ham, afsuslanmayman. Garchi oldin u maktubdan qisqa bir muddat sizlar xafa boʻlib, men pushaymon qilgan boʻlsam-da,
9.endi sevinyapman. Xafa boʻlganingizdan emas, balki xafagarchilik sizlarni tavbaga keltirgani uchun sevinyapman. Ha, siz azbaroyi Xudodan xafa boʻldingizlar, shuning uchun bizdan hech qanday zarar koʻrmadingizlar.
10.Azbaroyi Xudo keladigan xafagarchilik oʻkintirmaydi, aksincha, odamlarni tavbaga keltirib, najot topishiga imkon yaratadi. Dunyoda boʻladigan xafagarchilik esa faqat oʻlimni keltirib chiqaradi.
11.Qaranglar, aynan shu sababli, ya’ni sizga Xudo taqdir etgan xafagarchilik sababli oʻzingizni oqlash uchun sizlarda qanday gʻayrat paydo boʻldi, qanday gʻazab, qanday qoʻrquv, qanday sogʻinch, qanday jonbozlik, qanday adolatparvarlik hosil boʻldi! Ana shularning hammasi bilan oʻzingizni halolladingizlar.
12.Har holda, mening sizlarga maktub yozishimdan maqsad ayblovchi yoki ayblanuvchini belgilash emas, balki Xudoning huzurida sizlar biz uchun qanday ixlosmand ekaningizni eslatish edi.
13.Shu yoʻsin biz tasalli topdik. Bu topgan tasallimizdan tashqari, Titusning xursandligi bizni yana koʻproq quvontirdi. Chunki hammangiz uning ruhini juda koʻtaribsizlar.
14.Men uning oldida sizlarni maqtagan edim va uyatga qolmadim. Sizlarga har narsa toʻgʻrisida haqiqatni gapirar edik, Titusni maqtaganimiz ham haqiqat boʻlib chiqdi.
15.U hammangizning itoatkorligingizni, oʻzini qanday hurmat va ehtirom bilan qabul qilganingizni xotirlar ekan, uning sizlarga boʻlgan muhabbati yanada oʻt olmoqda.
16.Sizlarga ishonchim komil, ana shundan xursandman.

2nd Corinthians VIII
1.Endi birodarlar, Makedoniya oʻlkasidagi Masih jamoatlariga Xudo koʻrsatgan inoyat haqida sizlarga bildirib qoʻymoqchimiz.
2.Ular ogʻir kulfatlarga yoʻliqib, sinovdan oʻtgan boʻlsalar-da, joʻshqin bir sevinch namoyon qildilar, oʻta kambagʻalligiga qaramay, samimiy bir saxiylik koʻrsatdilar.
3.Ular qoʻllaridan kelgancha, hatto imkonlaridan ham ortiq xayr-ehson berganlariga men shohidman.
4.Ular Xudo azizlari uchun qilinadigan yordamda ishtirok etishni bizdan koʻp oʻtinib soʻradilar.
5.Ular hatto umid qilganimizdan ham ziyodroq qildilar: oʻzlarini oldin Rabbimizga, keyin, Xudoning irodasi bilan, bizga bagʻishladilar.
6.Titus bu xayrli ishni oldinroq boshlagani uchun, buni sizning orangizda bitirishi uchun uni ragʻbatlantirdik.
7.Sizlar hamma narsada moʻlsiz – imonda, kalomda, bilimda, gʻayratu tirishqoqlikda, bizga qoʻygan mehringizda... Shunday ekan, bu xayrli ishda ham moʻl boʻlinglar.
8.Buni buyruq tariqasida emas, balki boshqalarning gʻayrati bilan muqoyasa qilib, sevgingizning haqiqiyligini sinab koʻrib gapiryapman.
9.Chunki sizlar Rabbimiz Iso Masihning inoyatini bilasizlar: U boy boʻla turib, kambagʻalligim tufayli boy boʻlinglar, deb sizlar uchun kambagʻallashdi.
10.Bu haqda men sizlarga foydali boʻladigan shunday maslahat beraman: sizlar oʻtgan yili bu ishni boshlabgina qolmay, rosa koʻngil qoʻygan edingizlar.
11.Endi bu ishni oxiriga yetkazinglar, chin koʻngildan, qoʻlingizdan kelganicha bitirishga harakat qilinglar.
12.Agar gʻayrat boʻlsa, kimda nima yoʻqligiga qarab emas, balki nima borligiga qarab qabul qilinadi.
13.Boshqalarga yengillik boʻlib, sizlarga esa ogʻirlik tushmasligi kerak, ammo baribir tenglik boʻlsin.
14.Hozirda sizlardagi baraka ulardagi yetishmovchiliklarni toʻldirsin, boshqa vaqtda ulardagi baraka sizlardagi kamchiliklarni toʻldirsin, shu yoʻsin tenglik boʻlsin.
15.Tavrotda yozilganidek:     “Koʻp toʻplaganda ortigʻi boʻlmadi,     Oz toʻplaganda kami boʻlmadi”.
16.Sizlar uchun Titusning diliga bunday gʻayratni jo qilgan Xudoga shukr!
17.Men unga iltimos qilgan boʻlsam-da, u oʻz xohishi va zoʻr gʻayrat bilan sizning oldingizga bormoqchi boʻldi.
18.U bilan birga butun Masih jamoatlarida Injil voizi deb maqtalgan bir birodarni ham yuboryapmiz.
19.Jamoatlar ayniqsa bu xayrli ishda yordam qilsin, deb uni yoʻldoshimiz qilib sayladilar. Biz bu ishni Rabbimizni ulugʻlash uchun olib boryapmiz, shu bilan oʻz ishtiyoqmandligimizni koʻrsatishga ham fursat topyapmiz.
20.Bizga ishonib topshirilgan bu moʻl ehsonni yigʻishda birov bizga ta’na qilmasin deb ehtiyot boʻlmoqdamiz.
21.Biz Rabbimiz oldidagina emas, balki insonlar oldida ham halol boʻlishga harakat qilamiz.
22.Demak, bir necha marta turli sharoitda sinalgan va gʻayrati borligini koʻrsatgan, endi esa sizlarga ishonchi komil boʻlib yanada gʻayratli boʻlgan bu birodarimizni boyagi ikki kishi bilan birga yuboryapmiz.
23.Titusga kelganda, u mening oʻrtogʻim va orangizda yumush bajaradigan hamkorimdir. Boshqa birodarlarimiz boʻlsa, Masih jamoatlarining elchilari va Masihning shon-shuhratidirlar.
24.Shunday qilib, jamoatlar oldida bularga muhabbatingizni namoyon qilib, sizlar tufayli topgan iftixorimizning toʻgʻriligini isbot etinglar.

2nd Corinthians IX
1.Azizlar uchun qilinadigan yordam haqida sizlarga yozish men uchun ortiqchadir.
2.Chunki bilamanki, yordam berishga tayyorsizlar, shuning uchun ham: “Axaya aholisi oʻtgan yildan beri tayyor”, – deb Makedoniya boʻylab sizlar bilan maqtanib yuribman. Sizlarning gʻayratingiz tufayli koʻplar harakatga keldi.
3.Endi siz haqingizda maqtanish behuda boʻlib chiqmasin va xuddi aytganimday, tayyor boʻlinglar deb, birodarlarni yuboryapman.
4.Yana makedoniyaliklar men bilan birga borib, sizlarni tayyor boʻlmagan holda topsalar, biz uyatga qolmaylik – aynan sizlar deb aytmayapman; chunki biz shunday ishonib sizlar bilan maqtanib qoʻyganmiz, axir.
5.Shuning uchun va’da etilgan ionalarni oldindan tayyorlasinlar deb, men birodarlarni oʻzimdan avval oldingizga yuborib, iltimos qilishni lozim koʻrdim. Ionangiz nohaq soliqday emas, rozilik bilan tayyor boʻlsin.
6.Shuni unutmangki, qizgʻanib ekkan qizgʻanib oʻrib oladi; moʻl ekkan esa moʻl oʻrib oladi.
7.Har kim norozi boʻlib yoki majburiyat bilan emas, balki koʻnglida niyat etganini bersin. Chunki Xudo rozi boʻlib beruvchini sevadi.
8.Sizlar hamma vaqt hamma narsaga toʻla qanoat hosil qilib, turli xayrli ishlarga boy boʻlishingiz uchun, Xudo sizlarni har xil noz-ne’matlardan boy qilishga qodir.
9.Zaburda yozilganidek:     “Solih qoʻlini ochib kambagʻalga sadaqa berar,     Uning solihligi esa abadiy turar”.
10.Dehqonga urugʻ va yeyuvchiga non beradigan Xudo sizlarning ekkaningizni ham moʻl qiladi, bu himmatingizni unumli qiladi.
11.Sizlar yanada saxiy boʻlib, har jihatdan boyib ketasizlar, natijada biz tufayli Xudoga hamdu sanolar oshib ketadi.
12.Bu muqaddas burchning ijro boʻlishi bilan na faqat Xudo azizlarining kamchiliklari toʻldiriladi, balki koʻpchilik odamlar ham Xudoga koʻpdan-koʻp tashakkur aytishga sabab topadi.
13.Chunki bu xayr-ehsoningiz sizning Xudoga boʻysunganingizdan, shuningdek, Masih Xushxabariga boʻlgan ixlosingiz va samimiy saxovatingizdan dalolatdir; odamlar buni koʻrib, Xudoni ulugʻlaydilar.
14.Sizlar uchun ibodat qilar ekanlar, Xudo sizga ortigʻi bilan inoyat berganidan quvonishib, sizlarga koʻngil qoʻyadilar.
15.Uning ifodalashga til ojiz hadyasi uchun Xudoga shukr!

2nd Corinthians X
1.Men, Pavlus – shaxsan oramizda boʻlganda kamtar, bizdan uzoq boʻlganda esa jasur, deb yurishgan men, Pavlus – Masihning muloyimligi va muruvvati bilan sizlarga murojaat qilaman.
2.Sizdan oʻtinib soʻrayman, oldingizga kelganimda, meni jasurona va balandparvoz gapirishga majbur qilmanglar! Shuni aytay, bizni oʻz bashariy qobiliyati bilangina ish qilyapti, deb oʻylayotganlarning ba’zilariga men shunday jasoratni bemalol koʻrsatarman.
3.Bizning hayotimiz bandalik boʻlsa ham, bashariy kuch bilan jang qilmayapmiz.
4.Bizning jangdagi qurol-aslahamiz bashariy emas, balki qal’alarni yakson qilish qudratiga ega boʻlgan ruhiy aslahalardir. Biz Xudoning qudrati bilan safsatalarni barham beramiz,
5.Xudo bilimiga qarshi bosh koʻtargan har qanday baland iddaoni quritib yuboramiz. Har qanday fikrni Masihga boʻysundirib asir qilamiz.
6.Oʻzlaringiz ham toʻla boʻysungandan keyin, biz har xil itoatsizlikni jazolashga tayyormiz.
7.Tashqi qiyofaga qarayapsizlarmi? Agar kim Masihning ummatiman, deb oʻziga ishonsa, oʻz-oʻzidan qiyos qilsin: u qanday Masihning ummati boʻlsa, bizlar ham xuddi shunday Masihning ummatimiz.
8.Rabbimiz bizga bergan iqtidor haqida andak koʻproq maqtansam ham, xijolat boʻlmayman. Chunki bu iqtidor sizni xarob qilish uchun emas, barpo qilish uchun berilgan.
9.Maktublarim bilan sizlarni goʻyo qoʻrqitayotgan boʻlib koʻrinmayin.
10.Ba’zilar: “U maktublarida talabchan va kuchli, lekin shaxsan zaif va soʻzi oʻtmas”, – deyaptilar.
11.Bunday deyuvchilar shuni bilsinki, biz uzoqda, maktublarimizda qanday boʻlsak, shaxsan, huzuringizda ham shundaymiz.
12.Biz oʻzlarini namoyish qilayotganlarning ba’zilari bilan oʻzimizni barobar tutishga yoki qiyos qilishga jur’at etmaymiz. Ular aqlsizlarcha oʻzlarini oʻzlari bilan oʻlchab, oʻzlariga oʻzlari me’yordirlar.
13.Lekin biz esa cheksiz-chegarasiz maqtanavermaymiz. Biz faqat Xudo taqdir etgan chegara ichida maqtanamiz. Bu chegara esa sizlargacha yetib borgan.
14.Biz goʻyo sizlarning oldingizga bormaganday, haddimizdan oshmayapmiz, chunki Masihning Xushxabarini sizning oldingizgacha yetkazganmiz.
15.Biz haddan tashqari boshqalarning mehnati bilan ham maqtanmayapmiz. Lekin imoningiz komil boʻla borgan sari, biz oʻz chegaramizdan oshmay, orangizdagi nufuzimizni yana orttiramiz, deb umid qilamiz.
16.Shunday qilib, begona yerlardagi tayyor ishlar bilan maqtanmay, sizlardan uzoqroq joylarda ham Xushxabarni targʻib qilaylik.
17.Maqtanaman degan Rabbimiz bilan maqtansin.
18.Oʻzi-oʻzini maqtagan emas, balki Rabbimiz maqtagan kishi maqbuldir.

2nd Corinthians XI
1.Koshki mening chandon befarosatlik qilishimga biroz boʻlsa ham sabr qilsangizlar edi! Zotan sizlar menga sabr qilyapsizlar ham.
2.Men sizlarni Xudoning rashki bilan qizgʻanyapman, chunki sizlarni bir pok bokira qizni yagona erga nikohlaganday, Masihga taqdim etdim.
3.Mabodo Momo Havoni ilon oʻzining hiylagarligi bilan aldaganiga oʻxshab, sizlarning oʻy-fikringiz ham buzilib, Masihga xos soddalikdan ayrilib qolmasangizlar, degan xavotirdaman.
4.Agar birov kelib, biz va’z qilgandan boshqa bir Isoni va’z qilsa, yo sizlar olgan Ruhdan boshqa bir ruhni olsangiz, yoki qabul qilgan Injildan boshqa bir xushxabarni eshitsangiz, naqadar xush qarshilaysizlar!
5.Men ham oʻsha “oliy havoriylar”dan hech bir narsada qolishmayman, deb oʻylayman.
6.Men nutqda mohir boʻlmasam ham, lekin bilimda mohirman. Bu xususda biz sizlarga tamoman ochiq va ayonmiz.
7.Men sizlarni yuksaltirish uchun oʻzimni pasaytirib, Isoning Xushxabarini sizlarga tekinga targʻib qilib, gunoh qildimmikan?
8.Men sizlarga xizmat qilish uchun boshqa Masih jamoatlariga chiqim keltirib, ulardan mablagʻ olar edim. Orangizda boʻlib, muhtojlikda qolganimda ham birovga ortiqcha yuk boʻlmadim.
9.Chunki Makedoniyadan kelgan birodarlar yetishmovchiliklarimni toʻldirdilar. Men hech narsada sizlarga ogʻir boʻlmaslikka tirishgan edim va tirishaman ham.
10.Oʻzimdagi Masihning haqiqati haqi deyapman: Axaya mamlakati boʻylab hech kim bu iftixorimdan meni mahrum qila olmaydi.
11.Nima uchun shunday munosabatda boʻlyapman? Sizlarni sevmaganimdanmikan? Xudo biladi, unday emas!
12.Biz bilan teng boʻlishga intilayotgan maqtanchoqlarga yoʻl bermaslik uchun, men nima qilayotgan boʻlsam, kelajakda ham qilaveraman.
13.Bu kabi odamlar – soxta havoriylar, hiylakor xizmatkorlardir, ular faqat Masihning havoriylari qiyofasini oladilar.
14.Buning hayron qoladigan joyi yoʻq. Chunki shaytonning oʻzi ham nurli farishtaning qiyofasini oladi.
15.Demak, shaytonning xizmatkorlari ahli saloh qiyofasini olsalar, ajablanmaslik kerak. Ularning oqibati qilmishlariga yarasha boʻladi.
16.Yana aytaman: biror kishi meni aqlsiz deb oʻylamasin. Bordiyu shunday oʻylasangiz, hech boʻlmasa aqlsiz kabi qabul qilinglar-chi, toki men ham biroz maqtanay!
17.Bunday balandparvozlik qilib, men Rabbim gapirganday emas, balki aqlini yoʻqotgan maqtanchoqday gapirgan boʻlaman.
18.Modomiki, koʻpchilik oʻzlarining insoniy fazilatlari bilan maqtanayotgan ekan, mayli men ham maqtanaveraman.
19.Siz, aqllilar, aqlsizlarga jon deb toqat qilasizlar.
20.Chindan ham agar biror kishi sizni asoratga solsa, haqingizni yesa, talon-taroj qilsa, oʻzini katta tutsa, yuzingizga tarsaki ursa, sizlar bunga chidaysizlar.
21.Xijolatlik bilan aytamanki, bizda bunday ishlarga darmon yetmas edi!     Shunday qilib, agar biror kishi biron narsada maqtanmoqqa jur’at qilsa – oʻzimni aqlsizlikka solib aytyapman – unda men ham jur’at etaman.
22.Ular yahudiymi? – Men ham yahudiyman. Ular isroillikmi? – Men ham isroillikman. Ular Ibrohim naslimi? – Men ham Ibrohim nasliman.
23.Ular Masihning xizmatkorlarimi? – Men befarosatlik qilib aytyapmanki, ularning hammasidan ustunman! Zahmat desangiz, men ulardan koʻproq zahmat chekdim. Zindon desangiz, ulardan koʻproq zindonda yotdim. Zarba desangiz, men haddan tashqari zarba yedim, hatto koʻp marta oʻlimga yaqin yurdim.
24.Yahudiylar tomonidan besh daf’a bir kam qirqtadan qamchi yedim.
25.Uch daf’a tayoq bilan savaladilar, bir daf’a toshboʻron qildilar, uch daf’a kemada halokatga uchradim, bir kechayu kunduzni dengiz bagʻrida oʻtkazdim.
26.Koʻp daf’a sayohatlarga chiqdim. Daryolarda tahlikada qoldim, qaroqchilardan tahlikada qoldim, oʻz qondoshlarimdan ham, majusiylardan ham tahlikaga tushdim. Shaharda tahlika, yovonda tahlika, dengizda tahlika, soxta birodarlar orasida tahlika!
27.Mehnat va mashaqqat ostida, koʻp daf’a uyqusizlikda, ochlik va tashnalikda, koʻp roʻza tutish azoblarida qoldim, sovuq havoda yalangʻoch yurdim.
28.Tashqi hodisalardan boshqa har kuni odamlar yigʻilib keladi, butun Masih jamoatlari haqida ham gʻamxoʻrlik qilaman.
29.Qaysi darmonsizlar bilan men toliqmagan edim?! Qaysi vasvasaga tushganlar uchun yuragim yonmagan edi?!
30.Agar maqtanish menga lozim boʻlsa, oʻz zaifligim bilan maqtanaman.
31.Abadiy hamd-sanoga munosib Xudo, Rabbimiz Iso Masihning Otasi biladiki, men yolgʻon gapirmayapman.
32.Mana, Damashqda podsho Aretasning viloyat hokimi meni tutish uchun Damashq shahrini nazorat ostiga olgan edi. Ammo meni savat ichida devordagi derazadan tushirishdi va men uning qoʻlidan qochib qutuldim.

2nd Corinthians XII
1.Mening maqtanishim hech ham munosib emas, chunki endi Rabbim menga ayon qilgan narsalarga va vahiylarga kelaman.
2.Masihga qarashli bir odamni bilaman. Oʻn toʻrt yil oldin – badanda edimi, badandan tashqarida edimi, bilmayman, Xudo biladi – u odam yerdan uchinchi osmonga qadar koʻtarildi.
3.Ha, bu odam haqida shuni bilamanki, – yana badanda edimi, badandan tashqarida edimi, bilmayman, Xudo biladi, –
4.u jannatga koʻtarildi va insonga gapirish mumkin boʻlmagan, tilga olib boʻlmas soʻzlar eshitdi.
5.Bunday bir odam bilan maqtansam boʻladi. Lekin oʻzim haqimda boʻlsa, zaifliklarimdan boshqa hech narsa bilan maqtana olmayman.
6.Shu bilan birga, agar maqtanaman desam, aqlsiz boʻlmayman, chunki haqiqatni gapirgan boʻlaman. Faqat biror kishi men haqimda oʻzimda koʻrgan yoki eshitgandan ortiq fikr qilmasin, deb oʻzimni tutib turibman.
7.Menga kelgan odatdan tashqari ajoyib vahiylardan oʻzimni hammadan yuqori tutmasligim va kibrlanib ketmasligim uchun, mening badanimga bir nish, meni niqtalayveradigan bir shayton elchisi berildi.
8.Buni mendan yiroqlashtirgin deb, uch marta Rabbimga yolvordim.
9.Ammo Rabbim menga shunday dedi: “Senga bergan inoyatim yetar, Mening qudratim zaiflikda tugal boʻladi”. Shuning uchun, Masihning qudrati menda amal qilsin deb, yanada koʻproq, bajonidil oʻz zaifliklarim bilan maqtanaman.
10.Shu sababdan Masih uchun zaifliklarga, ozorlarga, muhtojliklarga, ta’qib va siquvlarga yoʻliqqanimda, qanoat qilaman. Chunki zaif boʻlsam, qudratim oshar ekan.
11.Men maqtanib, aqlsiz kabi boʻldim. Ammo meni bunga sizlar majbur etdingizlar-ku. Sizlar meni madh qilishingiz lozim edi. Bordiyu men hech kim boʻlmasam ham, oʻsha “oliy havoriylar”dan hech kam emasman.
12.Havoriyligim mohiyati sizlarning orangizda tugal sabr-qanoat bilan, ajoyib va qudratli moʻjizalar orqali isbotlab berilgan-ku!
13.Oʻzga Masih jamoatlaridan sizlarning nimangiz qolishar ekan? Bordiyu, birgina sizlarga mening ogʻirligim tushmaganini aytsam... Aybim uchun meni kechiringlar!
14.Mana, uchinchi daf’a oldingizga borishga tayyormanu, sizlarga hech ogʻirligimni tushirmayman. Chunki qoʻlingizdagini emas, oʻzlaringizni istayman. Zotan farzandlar ota-onalariga emas, balki ota-onalar farzandlariga mol-mulk jamgʻarishlari lozim.
15.Men esa koʻp mamnuniyat bilan mol-mulkimnigina emas, oʻz jonimni ham sizlarning jonlaringiz uchun sarflayman. Men sizlarni haddan tashqari sevar ekanman, sizlar meni kamroq sevishingiz toʻgʻri boʻladimi?
16.Masalan, aytaylik, men sizlarga ogʻirligimni tushirmagan boʻlsam-da, lekin aldab, hiyla bilan sizlardan olgan ekanman.
17.Biroq yuborgan odamlarim orqali sizlardan biror manfaat koʻrdimmikan?
18.Titusdan iltimos qilib, boshqa birodarimizni ham u bilan birga oldingizga yuborganimda, Titus sizlardan foydalandimikan? Bizlar bir ruhda faoliyat koʻrsatmagan edikmi? Bir yoʻlda yurmagan edikmi?
19.Biz sizlarning oldingizda oʻzimizni oqlamoqchimiz, deb fikr qilmayapsizlarmi hali? Yoʻq, Masih haqi Xudoning huzurida gapiryapmiz: ey sevganlarim, biz faqat ibrat olishingiz uchun bunday harakat qilyapmiz.
20.Men yoningizga kelganimda, mabodo sizlarni yoqimsiz ahvolda toparman, sizlar esa meni yoqimsiz ahvolda toparsiz, deb qoʻrqaman. Mabodo kelsamu, janjal, hasadgoʻylik, gʻazabnoklik, talash-tortish, boʻhton, gʻiybat, manmanlik, tartibsizlik koʻramanmi, degan xavotirdaman.
21.Bordiyu yana yoningizga kelganimda, koʻpchilik burun qilgan gunohlari – harom-harishlik, fahshbozlik, shaloqlikdan tavba qilmagan boʻlsa, Xudoyim meni oldingizda yerga urmasin, sizlar uchun motam tutib yigʻlamayin.

2nd Corinthians XIII
1.Men endi uchinchi daf’a yoningizga boryapman. Axir,  Tavrotda yozilganidek: “Ikki yoki uch shohidning har qanday guvohligi qat’iy boʻladi”.
2.Shunday qilib, men ikkinchi daf’a yoningizda boʻlganimda ogohlantirgan edim. Endi esa gʻoyib boʻlsam ham, yozib ogohlantiryapmanki, agar yana oldingizga borsam, oldin gunoh qilgan odamlarning ham, boshqalarning ham hech birini ayamayman.
3.Sizlar-ku men orqali Masih soʻzlashiga dalil izlayapsizlar. Mana, Masih sizlarga nisbatan zaif emas, U orangizda Oʻz qudratini namoyish qilmoqda.
4.Garchi U zaiflik holatida xochga mixlangan boʻlsa-da, Xudoning qudrati tufayli tirikdir. Shunga oʻxshab, biz Masihning zaifligiga sherik boʻlsak ham, sizlarni deb Xudoning qudrati tufayli Masihning hayotiga ham sherikmiz.
5.Oʻz-oʻzingizni tekshiringlar: imonda turibsizlarmi? Oʻzingizni sinab koʻringlar: Iso Masih ichingizda ekanini bilmayapsizlarmi? Bilmasangizlar, maqbul emassizlar.
6.Biz esa nomaqbul emasligimizni bilasizlar, deb umid qilaman.
7.Sizlar yomon ish qilmasligingizni Xudodan tilaymiz. Maqsadimiz oʻzimizni maqbul deb koʻrsatish emas. Aksincha, bordiyu biz maqbul koʻrinmasak ham, sizlar yaxshi ish qilsangiz boʻldi.
8.Zotan haqiqatga qarshi turishga kuchimiz yetmaydi, haqiqat yoʻlida esa kuch-quvvatlimiz.
9.Bizlar zaif, sizlar esa quvvatli boʻlganingizdan sevinamiz. Zotan, tilagimiz sizlarning komil boʻlishingizdir.
10.Shuning uchun men hali kelmay turib, shularni yozyapman, toki kelganimda Rabbim menga bergan iqtidor bilan qattiq choralarni ishga solmayin. Men bu iqtidorni xarob qilish uchun emas, barpo qilish uchun olganman.
11.Shunday qilib, birodarlarim, yaxshi qolinglar. Komil boʻlishga gʻayrat qilinglar. Pand-nasihatga quloq solinglar. Oʻzaro hamfikr boʻlinglar, tinchlikni saqlanglar. Shunda sevgi va tinchlik bergan Xudo sizlar bilan boʻladi.
12.Muqaddas oʻpich bilan salomlashinglar. Xudoning barcha azizlari sizlarga salom yoʻllayaptilar.
13.Rabbimiz Iso Masihning inoyati, Otamiz Xudoning sevgisi va Muqaddas Ruhning hamrohligi hammangizga yor boʻlsin! Omin.

Galatians I
1.Insonlar tomonidan emas, inson orqali ham emas, balki Iso Masih va Uni tiriltirgan Otamiz Xudo tomonidan havoriy qilib tayinlangan men – Pavlus,
2.shuningdek, men bilan birga boʻlgan hamma birodarlar Galatiya oʻlkasidagi Masih jamoatlariga salom yoʻllaymiz.
3.Otamiz Xudodan va Rabbimiz Iso Masihdan sizlarga inoyat ila tinchlik boʻlsin.
4.Iso Masih bizni hozirgi yovuz asrdan qutqarmoqchi boʻlib, gunohlarimiz uchun Oʻzini fido qildi, shu yoʻsin Otamiz Xudoning irodasini ado etdi.
5.Unga abadulabad shon-sharaflar boʻlsin! Omin.
6.Hayronman, sizlar qanchalik tez Masihning inoyatli da’vatidan yuz oʻgirib, boshqa bir “Injil”ga sajda qildingizlar!
7.Aslida boshqa Injil yoʻq. Faqat ba’zilar sizlarni chalgʻitib, Masih Xushxabarini buzib koʻrsatishni xohlaydilar.
8.Bordiyu biz yoki hatto osmondan biror farishta kelib, oʻzimiz sizlarga oʻrgatgan Injildan boshqa bir “xushxabar” keltirsa, la’nati boʻlsin.
9.Biz oldin ham aytgan edik, hozir yana aytyapman: agar kimki sizlar qabul qilgan Injilga zid boʻlgan xabarni targʻib etsa, la’nati boʻlsin!
10.Endi men insonlardan maqtov izlayapmanmi, yoki Xudodanmi? Nahotki insonlarga yoqmoqchi boʻlsam? Agar men hali ham insonlarga yoqmoqchi boʻlganimda edi, Masihning quli boʻlolmas edim!
11.Ey birodarlar, sizlarga e’lon qilmoqdaman: men targʻib etayotgan Injil inson ijodi emas.
12.Chunki men uni insondan qabul qilmaganman va hech kimdan ta’lim olmaganman; balki Iso Masihdan vahiy olganman.
13.Mening yahudiy dinida kechgan ilgarigi hayotim haqida eshitgansizlar; Xudoning ummatiga haddan tashqari jabr-zulm qilib, uni vayron qilar edim.
14.Qavmimdan boʻlgan koʻp tengdoshlarimga qaraganda, yahudiylikda xiyla muvaffaqiyat qozongan edim, ota-bobolarim urf-odatlariga oʻta jonkuyar edim.
15.Ammo Xudo muruvvat qilib, onam qornidayoq meni tanlagan, Oʻz inoyati bilan meni da’vat etgan edi.
16.Men dunyo xalqlari orasida Xudo Oʻgʻlining Xushxabarini targʻib qilishim uchun, Xudo Oʻz vaqtida Oʻgʻlini menga zohir qildi. Shunda men darhol odamzod bilan maslahatlashmadim,
17.oʻzimdan ilgʻor havoriylarni koʻrgani Quddusga bormadim. Balki Arabistonga ketib, keyin yana Damashqqa qaytdim.
18.Soʻngra, uch yildan keyin, Butrus bilan tanishmoq uchun Quddusga bordim va uning yonida oʻn besh kun boʻldim.
19.Lekin Rabbimiz Isoning ukasi Yoqubdan boshqa havoriylarning hech birini koʻrmadim.
20.Men sizlarga nima yozayotgan boʻlsam, Xudo shohid, yolgʻon emas.
21.Undan soʻng Suriya va Kilikiya mamlakatlariga bordim.
22.Yahudiya oʻlkasidagi Masih jamoatlari esa meni shaxsan tanimas edilar.
23.Ular faqat: u bir vaqtlar bizlarga jabr-zulm qilib yurgan kishi edi, endi ilgari ildizi bilan quritmoqchi boʻlgan imonni oʻzi targʻib qilmoqda, degan gaplarni eshitar,
24.men uchun Xudoni ulugʻlar edilar.

Galatians II
1.Keyinroq, oʻn toʻrt yil oʻtgandan soʻng, Barnabo bilan birga yana Quddusga bordim, Titusni ham yonimga oldim.
2.U yerga vahiy orqali bordim. Men koʻrsatgan jahdu jadalim puchga chiqmasin, deb qoʻrqib, ularning alohida e’tiborli odamlari bilan koʻrishdim, majusiylar orasida oʻzim targʻib qilayotgan Xushxabarning mohiyatini ularga bayon etdim.
3.Ular esa hatto hamrohim Titusni, yunon boʻlishiga qaramay, xatna boʻlishga majbur etishmadi.
4.Faqat ba’zi soxta birodarlar lip etib oramizga suqilib kirishgan edi. Ular bizga Iso Masih ato etgan ozodlikni koʻrolmay, bizni yana qul qilmoqchi edilar.
5.Biz esa Xushxabarning haqiqati sizlar bilan abadiy boʻlsin deb, bir dam ham ularga yon bermadik.
6.Kimlar tomonidandir e’tiborli hisoblangan odamlarga kelganda (ular bir vaqtlar qanday boʻlgan boʻlsalar, menga bari bir, Xudo insonga yuz-xotir qilmaydi), shuni aytay, oʻsha e’tiborlilar mening zimmamga boshqa hech narsa yuklamadilar.
7.Aksincha, ular Xushxabar Butrusga ahli sunnat uchun berilganini bilib, men endi shu maqsadda sunnatsizlar oldiga yuborilganimni tan oldilar.
8.Axir, Xudo ahli sunnatga havoriylik qilayotgan Butrusda ham, majusiylarga havoriylik qilayotgan menda ham amal qilib kelmoqda.
9.Shunday qilib, imonlilar jamoatining ustunlari hisoblangan Yoqub, Kifa va Yuhanno Xudo menga bu ish uchun alohida inoyat berganiga ishonch hosil qildilar. Ular biz majusiylarning oldiga ketaylik, qolganlar esa ahli sunnatning oldiga ketsin, deb kelishdilar va men bilan Barnaboga birdamlik qoʻlini berdilar.
10.Ular faqat biz kambagʻallarni esdan chiqarmasligimizni iltimos qildilar, buni shaxsan men bajo keltirishga jon kuydirdim.
11.Butrus Antioxiya shahriga kelganda, uning xatoligini yuziga aytib fosh qildim.
12.Chunki  Quddusdan, Yoqubning yonidan ba’zi odamlar kelishidan avval Butrus majusiylar bilan birga yeb-ichib yurgan edi. Ammo u odamlar kelgach, sunnatchilardan xavotirlanib, oʻzini chetga oldi va majusiylar bilan aloqani uzdi.
13.Shunda boshqa yahudiylar ham Butrusga oʻxshab riyokorlik qilishdi, hatto Barnabo ham ular riyokorligining qurboni boʻldi.
14.Men esa ular Injil haqiqati boʻyicha harakat qilishmayotganini koʻrib, hammaga eshittirib Butrusga: “Agar sen yahudiy boʻla turib, yahudiylar kabi emas, majusiylar kabi yashayotgan boʻlsang, qanday qilib majusiylarni yahudiylashmoqqa majbur etyapsan?” – dedim.
15.Toʻgʻri, bizlar asl yahudiymiz, majusiylar singari gunohkor emasmiz.
16.Lekin shuni bilamizki, Xudo Ilohiy Qonunga amal qilgan kishini emas, Iso Masihga ishongan kishini oqlaydi. Shuning uchun bizlar ham Ilohiy Qonunga amal qilish bilan emas, Masihga ishonish bilangina oqlanamiz, deb Iso Masihga qattiq ishonganmiz. Hech kim Ilohiy Qonunga amal qilib, Xudo oldida oʻzini oqlayolmaydi.
17.Bundan koʻrinadiki, Masih orqali oqlanishni izlagan oʻzimiz ham hamma odam qatori gunohkor boʻlib chiqdik. U holda, Masih gunoh yoʻlining homiysi ekan-da? – Aslo!
18.Agar men oʻzim qulatgan  qonun-qoidalar binosini qaytadan qurishga kirishsam, unda men oʻzimning qonunbuzar ekanimni koʻrsatgan boʻlaman.
19.Biroq endi men Xudo uchun yashay deb, Qonun oldida oʻlganman, ha, Qonun oʻzi meni oʻldirdi. Men Masih bilan birga xochga mixlab qoʻyilganman.
20.Endi yashayotgan men emas, balki Masih mening ichimda yashayapti. Endi tanada yashayotganimga kelsak, meni sevgan va men uchun Oʻzini fido qilgan Xudoning Oʻgʻliga boʻlgan imon bilan yashayapman.
21.Men Xudoning inoyatini inkor qilmayman. Agar Ilohiy Qonunga amal qilish bilan oqlanish mumkin boʻlganda edi, u holda Masih behuda oʻlgan boʻlardi.

Galatians III
1.Ey befahm galatiyaliklar! Haqiqatga boʻysunmaslik uchun sizlarni kim sehrlab qoʻydi? Sizlarning koʻz oʻngingizda Iso Masihning xochga mixlab qoʻyilgani aniq tasvir etilmaganmidi?
2.Sizlardan bir narsanigina bilmoqchiman, sizlar Muqaddas Ruhni qanday qabul qildingizlar: Tavrot Qonuniga amal qilish bilanmi yoki imon toʻgʻrisidagi xabarni eshitish bilanmi?
3.Sizlar shunchalik fahmsizmisizlar? Muqaddas Ruh kuchi bilan boshlab, endi oʻzingizning bashariy kuchingiz bilan bitirmoqchimisizlar?
4.Bekorga shuncha sinovlardan oʻtdingizlarmi? Haqiqatan ham bekorga edimi?
5.Xudo sizlarga Oʻz Ruhini baxsh etib, orangizda ajoyib moʻjizalar yaratmoqda. U buni Qonunga amal qilganingiz uchun qilyaptimi yoki eshitganlaringizga imon keltirganingiz uchunmi?
6.Ibrohim paygʻambardan ibrat olaylik: U Xudoga ishondi va shuning uchun oqlandi.
7.Shundan bilinglarki, kim imonga ega boʻlsa, u Ibrohimning oʻgʻli sanaladi.
8.Xudo Ibrohimga: “Butun xalqlar sendan baraka topajaklar” deb, unga dastavval Xushxabar keltirgan edi. Tavrotning ana shu oyati aniq koʻrsatadiki, Xudo insonni millatiga qaramay, imoni tufayli oqlaydi.
9.Imon sohibi Ibrohim paygʻambarga shunday ergashgan hamma ahli imon xuddi Ibrohimday Xudo rahmatiga erishadi.
10.Ilohiy Qonunga amal qildim, deb oʻzini oqlamoqchi boʻlgan barcha kishilar la’nat ostidadirlar. Chunki Tavrotda shunday yozilgan: “Qonun kitobining har bir moddasiga qattiq rioya qilmaydigan barcha la’nati boʻladi”.
11.Shunday ekan, Ilohiy Qonunga amal qilish bilan hech kim Xudo oldida oʻzini oqlayolmasligi aniqdir.  Tavrotda yozilganidek: “Imoni bilan oqlangan kishi yashayveradi”.
12.Qonunga amal qilish esa imonga bogʻliq emas, aksincha,  Tavrotda: “Bu buyruqlarni bajo keltirgan kishi shu bilan yashayveradi”, deb yozilgan.
13.Masih esa biz uchun la’natlanib, bizni Qonun la’natidan xalos qildi, xuddi Tavrotda yozilganidek: “Yogʻochga osilgan har bir kishi la’natidir”.
14.Shu yoʻsin Xudo Ibrohimga va’da qilgan qut-barakalar Iso Masih orqali majusiylarga ham nasib etdi, biz imonimiz tufayli Xudo va’da bergan Muqaddas Ruhni qabul qildik.
15.Birodarlar! Odamlar hayotidan bir misol keltiray: odam qilgan vasiyatni hech kim bekor qilolmaydi va unga qoʻsholmaydi.
16.Xudoning Ibrohim va uning zotiga bergan ulugʻ va’dalari bundan kam emas. Xudo Ibrohimga: “Sening zotlaringga beraman” deb, koʻpchilik haqida gapirmadi, aksincha: “Sening zotingga beraman” deb, bitta kishini, ya’ni Masihni koʻzda tutdi.
17.Shuni aytmoqchimanki, Ilohiy Qonun Ibrohimdan toʻrt yuz oʻttiz yil keyin paydo boʻlgan boʻlsa-da, Xudoning Ibrohim bilan oldinroq tasdiqlagan ahdini oʻrtadan koʻtarmadi, Xudoning Masih haqida bergan va’dasini bekor qilmadi.
18.Agar meros Qonunga amal qilish sharti bilan berilganda edi, va’da bekorga chiqqan boʻlur edi. Ammo Xudo merosni Ibrohimga va’da boʻyicha ato qildi.
19.U holda Ilohiy Qonun nima uchun berilgan? Ilohiy Qonun gunohkorligimizni ochiq koʻrsatish uchun, ilohiy va’daga qoʻshimcha qilib berilgan. Va’dani olgan Ibrohim Zoti kelmaguncha, bu Qonun joriy boʻlishi kerak edi. Ilohiy Qonun farishtalar orqali berilgan, vositachi esa uni xalqqa e’lon qilgan.
20.Vaholanki, bitta odam ish qilganda, vositachi kerak boʻlmaydi. Xudo esa bittadir.
21.Demak, Ilohiy Qonun Xudoning va’dalariga zidmi? – Aslo! Agar  abadiy hayot ato qilishga qodir bir Qonun berilgan boʻlsa edi, unda shubhasiz Qonunga amal qilish bilan oqlansa boʻlar edi.
22.Ammo Muqaddas Kitob butun borliqni gunohning hokimiyati ostida deb e’lon qilgan. Demak, ilohiy va’da faqat Iso Masihga ishonish orqali roʻyobga chiqadi va barcha imonlilarga nasib etadi.
23.Boʻlgʻusi imon paydo boʻlishidan avval, biz bu imonning vahiy qilinishini kutib turgan tutqunlarday edik, Ilohiy Qonun nazorati ostida qamab qoʻyilgan edik.
24.Boshqacha aytganda, biz imon bilan oqlanishni kutar ekanmiz, Qonun Masihga boshlovchi murabbiyimiz boʻlgan.
25.Lekin imon paydo boʻlganidan soʻng, biz endi Qonunning tarbiyasida emasmiz.
26.Shunday qilib, sizlar, Iso Masihga ishongan hamma, Xudoning oʻgʻillarisizlar.
27.Sizlar Masihni tan olib, suvda imon keltirdingizlar va har biringiz Masihni kiyib oldingizlar.
28.Endi na yahudiy bor, na yunoniy, na qul bor, na ozod, na erkak bor, na ayol. Siz Iso Masih ummati boʻlganingiz uchun, hammangiz birsizlar.
29.Agar Masihniki boʻlsangizlar, u holda Ibrohimning ham zurriyotisizlar, shuningdek, Xudo Ibrohimga va’da qilgan merosdan bahramandsizlar.

Galatians IV
1.Yana shuni aytayin: merosxoʻr hali yosh bola ekan, garchi u hamma narsaning xoʻjayini boʻlsa ham, quldan hech farq qilmaydi.
2.U otasi belgilagan fursatgacha vasiy va uy-roʻzgʻor boshqaruvchi xizmatkorga boʻysunadi.
3.Bizlar ham xuddi bunga oʻxshab, bolalik chogʻimizda dunyoning xurofiy kuchlariga qul edik.
4.Lekin zamona oxirlab qolganda, Xudo Oʻz Oʻgʻlini yubordi. U xotindan tugʻilib, Qonunga boʻysunib yurdi,
5.toki bizni Qonunga qul boʻlishdan qutqarsin va oʻgʻillikka qabul qilsin.
6.Endi sizlar Xudoga oʻgʻil boʻlgandan keyin, Xudo Oʻz Oʻgʻli Isoning Ruhini yuraklaringizga yubordi. Bu Ruhdan ruhlanib, biz Xudoni aziz Ota deb chaqiramiz.
7.Demak, sen boshqa qul emassan, balki oʻgʻilsan. Oʻgʻil boʻlganing uchun, Xudo Iso Masih sharofati bilan seni voris deb ham qabul qilgan.
8.Oʻtmishda sizlar Xudoni bilmay, aslan xudo boʻlmagan kuchlarga qul boʻlgansizlar.
9.Endi esa Xudoni tanib-bilib oldingizlar, yana toʻgʻrisi, Xudo tarafidan tanib-bilindingizlar. Shunday ekan, qanday qilib yana oʻsha kuchsiz va qadrsiz xurofotlarga qaytyapsizlar? Yangitdan qullikka berilmoqchimisizlar?
10.Sizlar alohida kun, oy, fasl va yillarni mushohada qilyapsizlar.
11.Nahotki sizlar uchun shuncha behuda zahmat chekkan boʻlsam, deb xavotirlanyapman.
12.Ey birodarlar, sizlardan iltimos qilaman, menday boʻlinglar, chunki men ham sizlarday boʻlgan edim. Sizlar menga hech ham ozor bermas edingizlar.
13.Esingizdan chiqmasin, men sizlarga Xushxabarni birinchi marta bildirganimda, jisman ojiz edim.
14.Ojizligim sizlar uchun bir sinov boʻlgani holda, mendan jirkanmay, siltab yubormadingizlar, balki meni Xudoning farishtasiday, Iso Masih kabi qabul qildingizlar.
15.Qani endi sizning oʻsha paytdagi baxtiyorligingiz? Oʻzim sizlarga shohidman: agar bu mumkin boʻlsa edi, oʻsha paytda siz oʻz koʻzlaringizni sugʻurib olib, menga berishga tayyor edingizlar!
16.Endi men sizlarga haqiqatni aytib, dushmaningiz boʻldimmi?
17.Sizlarni qoʻlga olish uchun harakat qilayotganlarning niyati yaxshi emas. Ular sizlarni qoyil qoldirib, bizdan ajratib olmoqchilar.
18.Niyat xolis boʻlsa, qoyil ish yaxshidir. Faqat bu men sizlarning yoningizda hozir boʻlganimdagina emas, balki doimo shunday boʻlmogʻi lozim.
19.Bolalarim, Masih sizlarda gavdalanmaguncha, men sizlarni yangitdan tugʻayotganday, toʻlgʻoq azobidaman.
20.Men hozir yoningizda boʻlib, gapimning ohangini oʻzgartirmoqchi edim, chunki sizlarni nima qilarimni bilmay, esankirayapman.
21.Ey sizlar, Qonun bandalari boʻlishni istaganlar, menga aytinglar-chi, nahot siz Qonunga quloq solmaysizlar?
22.Mana Qonunda: Ibrohim ikki oʻgʻilli boʻlgan, biri choʻridan, boshqasi ozod, oʻz xotinidan edi, deb yozilgan.
23.Choʻrisiniki tabiat qoidalariga binoan, ozod xotininiki esa ilohiy va’daga binoan tugʻilgan edi.
24.Bunda ramziy ma’no bor. Ikki ona ikki ahdni bildiradi: birinchisi, qullar tugʻadigan Hojar bibi – Xudo Sinay togʻida qilgan ahdning ramzidir.
25.Hojar soʻzi Arabistondagi Sinay togʻini bildirsa-da, hozirgi Quddusning ramzidir; chunki Quddus va uning bolalari hozir qul boʻlib xizmat qilmoqdalar.
26.Biroq koʻkdagi Quddus esa ozoddir: u bizlarning hammamizga ona.
27.Mana, Tavrotda bunday yozilgan:     “Ey tugʻmaydigan, naslsiz ayol, shod boʻlgil!     Quvonchlarga toʻlib xitob qilgil,     Ey toʻlgʻoq azobin chekmagan!     Zero nikohli ayolning oʻgʻillaridan koʻra,     Tashlab ketilganning oʻgʻillari koʻp boʻldi”.
28.Biz esa, birodarlar, Is’hoqqa oʻxshab, ilohiy va’da boʻyicha tugʻilgan oʻgʻillarmiz.
29.Oʻsha vaqtda tabiiy yoʻl bilan tugʻilgan  Ismoil ilohiy va’da boʻyicha tugʻilgan Is’hoqqa zulm etdi. Hozir ham xuddi shunday.
30.Ammo Tavrotda nima deyiladi? – “Choʻrini va uning oʻgʻlini haydab yuborgin. Chunki choʻrining oʻgʻli ozod xotinning oʻgʻli bilan baravar voris boʻlolmaydi”.
31.Shunday qilib, ey birodarlar, biz choʻrining emas, balki ozod xotinning farzandimiz.

Galatians V
1.Shunday qilib, Masih bizga bergan erkinlikni mahkam tutinglar, qaytadan qullik boʻyinturugʻini taqmanglar.
2.Buni men, Pavlus, sizlarga gapiryapman: agar sizlar sunnat qiladigan boʻlsangizlar, Masih sizlarga foyda qilmaydi.
3.Xatna boʻladigan har bir odamga yana ta’kidlab aytaman: u butun Ilohiy Qonunni bajarishga majburdir.
4.Sizlar: Qonunga amal qilib oʻzimizni oqlaymiz, deb Masihdan ajralgansizlar va Xudo inoyatidan mahrum boʻlgansizlar.
5.Bizlar esa  Ilohiy Ruhdan umidvor boʻlib, imonimiz asosida oqlanishimizni kutamiz.
6.Iso Masih yoʻlida na sunnat, na sunnatsizlik biron ishga yaramaydi, faqat muhabbat bilan amal qiluvchi imon yaraydi.
7.Sizlar yaxshigina qadam otayotgan edingizlar. Shunday ekan, haqiqatga itoat qilishingizga kim xalaqit berdi?
8.Sizning bu inonuvchanligingiz sizni Da’vat qiluvchidan boʻlmadi!
9.Ozgina xamirturush butun xamirni achitadi!
10.Rabbim haqi ishonchim komilki, sizlar bu xususda boshqacha fikr qilmaysizlar. Fikringizni chalgʻituvchi kim boʻlmasin, shunga yarasha jazosini oladi.
11.Birodarlar, men hali ham sunnatni targʻib etayotgan boʻlsam, nima uchun hanuz ta’qiblarga duchor boʻlmoqdaman? Unday boʻlsa, xoch vasvasasi yoʻqqa chiqar edi-ku!
12.Qaniydi sizlarni bu gap bilan iztirobga soluvchilar oʻzlarini bichishsa!
13.Ey birodarlar, sizlar erkinlikka chorlangansizlar. Faqat bu erkinlikni nafsingiz uchun qurbon qilmanglar, balki bir-biringizga muhabbat bilan xizmat qilinglar.
14.Chunki Ilohiy Qonunning hammasi bir soʻzda jamlanadi, ya’ni: “Oʻzgani oʻzing kabi sevgin”.
15.Ammo sizlar bir-biringiz bilan tishlashib, gʻajishsangizlar, ehtiyot boʻlinglar, tagʻin bir-biringizni yeb bitirmanglar!
16.Men shuni aytmoqchiman: Ilohiy Ruh amri bilan yashanglar, shunda tabiatingizdagi yomon ehtiroslar junbishga kelmaydi.
17.Chunki inson tabiati Ilohiy Ruhga, Ilohiy Ruh esa inson tabiatiga qarshi yoʻnaltirilgan. Bu ikkovi bir-biriga dushman boʻlgani uchun, sizlar istamaganingizni qilasizlar.
18.Agar siz Ruh amri ostida yashayotgan boʻlsangiz, unda Qonun amri ostida emassizlar.
19.Bashariy tabiatning ishlari ma’lum, chunonchi: fahshbozlik, harom-harishlik, fisq-fujur,
20.butparastlik, jodugarlik, dushmanlik, janjalkashlik, rashk-gʻazab, manmanlik, ixtilofchilik, bid’atchilik,
21.hasad, qotillik, ichkilikbozlik, aysh-ishrat va shularga oʻxshagan ishlar. Sizlarni oldin ogohlantirgan edim, yana ogohlantiryapman: bu kabi ishlarni qiluvchilar Xudo Shohligidan bebahra boʻladilar.
22.Ilohiy Ruhning samarasi esa – muhabbat, sevinch, xotirjamlik, sabr-toqat, lutfkorlik, xayrixohlik, sadoqat,
23.muloyimlik va ibodir. Bu xislatlarga qarshi biror qonun yoʻq.
24.Iso Masihga tegishli boʻlganlar esa oʻz tabiatini, hirsu ehtiroslari bilan birga, xochga mixlab qoʻyganlar.
25.Agar biz Ruh amri ostida boʻlsak, Ruh amri bilan umr kechirishimiz lozim.
26.Shuhratparast boʻlmaylik, bir-birimizdan rashk qoʻzgʻamaylik, baxillik qilmaylik.

Galatians VI
1.Ey, Ruh amri bilan yashayotgan birodarlarim, agar biron odam gunoh qilib qoʻysa, uni muloyim ruh bilan tuzatinglar. Unga oʻxshab vasvasaga yoʻliqmasligingiz uchun oʻzingizga ehtiyot boʻling.
2.Bir-biringizning ogʻirliklaringizga yordamlashinglar, shunday qilib Masihning Qonunini bajargan boʻlasizlar.
3.Agar biror kishi, garchi hech narsa boʻlmasa ham, oʻzini muhim kishi hisoblasa, u oʻz-oʻzini aldagan boʻladi.
4.Har kim oʻz ishini muhokama qilsin, shunda boshqaning ishiga qarab emas, oʻz ishiga qarab tahsin oladi.
5.Zotan har kim oʻz aravasini oʻzi tortishi lozim.
6.Ilohiy Kalomdan ta’lim oluvchi ta’lim beruvchi bilan har qanday ezgulikni baham koʻrsin.
7.Adashmanglar, Xudo haqoratlanmaydi. Inson nima eksa, shuni oʻradi.
8.Oʻz nafsi dalasiga urugʻ eksa, nafsdan zavol oʻrib oladi. Ruh dalasiga urugʻ eksa, Ruhdan abadiy hayot oʻrib oladi.
9.Shunday ekan, yaxshilik qilishdan bezmaylik. Agar boʻshashmasak, oʻz vaqtida buning hosilini oʻrib olamiz.
10.Fursatimiz bor ekan, hammaga, ayniqsa, oʻzimizning ahli moʻminga yaxshilik qilaveraylik.
11.Mening qoʻlimga qaranglar, sizlarga qanday katta harflar bilan yozdim!
12.Sizlarni sunnat boʻlishga qistayotgan oʻsha kishilar faqat sirtdan yaxshi taassurot qoldirmoqchilar, Masihning xochi uchun ta’qibga duchor boʻlmaslik uchun shunday harakat qilyaptilar.
13.Holbuki, ahli sunnatning oʻzlari ham Ilohiy Qonunga rioya etmaydilar. Ular faqat sizlarning tanalaringiz bilan maqtanmoq uchun xatna boʻlishingizni istaydilar.
14.Men esa, aslo birgina Rabbimiz Iso Masihning xochidan boshqa hech narsa bilan maqtanmayman. Uning xochi tufayli bu dunyo men uchun oʻlgan, men esa bu dunyo uchun oʻlganman.
15.Iso Masih yoʻlida sunnatning ham, sunnatsizlikning ham hech ahamiyati yoʻq. Ahamiyatlisi – yangidan yaratilishdir.
16.Bu qoidaga koʻra yashayotganlarning hammasiga va Xudoning Isroiliga tinchlik va rahmat boʻlsin!
17.Bundan keyin hech kim menga ogʻirligini solmasin. Chunki men Rabbim Isoning jarohatlarini oʻz tanamda olib yuribman.
18.Ey birodarlar, Rabbimiz Iso Masihning inoyati ruhingizga yor boʻlsin. Omin.

Ephesians I
1.Men, Xudo irodasi bilan Iso Masihning havoriysi boʻlgan Pavlus, Efes shahridagi Iso Masihga imon keltirgan Xudo azizlariga salom yoʻllayman.
2.Otamiz Xudodan va Rabbimiz Iso Masihdan sizlarga inoyat va tinchlik boʻlsin.
3.Rabbimiz Iso Masihning Otasi – Xudoga hamdu sanolar boʻlsin! U Masih orqali samoviy olamda bizga har xil ruhiy qut-barakalar ato etdi.
4.Oʻz huzurida muqaddas va benuqson boʻlishimiz uchun, U Masih haqi bizga muhabbat koʻrsatib, bizni dunyo yaratilishidan avval tanladi.
5.Bizni muruvvatiga sazovor bilib, Iso Masih orqali Oʻziga oʻgʻil qilib olishga azaldan qaror qildi.
6.Ilohiy mehr-shafqatning dongʻi chiqsin, deb Xudo sevikli Oʻgʻlini yuborib, bizga inoyat qildi.
7.Uning Oʻgʻli esa qonini toʻkib, bizning gunohlarimizni yuvdi. Xudoning bu cheksiz inoyati tufayli biz barcha aybu gunohlarimizdan forigʻ boʻldik.
8.Xudo bunday inoyatini hamda har xil hikmatu aql-zakovatni bizga moʻl-koʻl berdi.
9.Xudo qadimdan aniqlab qoʻygan maqsadi boʻyicha, Masih orqali bizga muruvvat qilib, Oʻzining sirli rejasini ayon qildi.
10.Xudo bu rejani Oʻzi belgilagan vaqtda amalga oshiradi va yeru osmondagi bor mavjudotlarni Masih boshchiligida birlashtiradi.
11.Xudo hamma narsani Oʻz xohishi boʻyicha bajaradi. U biz uchun ham Oʻzining orzu-niyatini amalga oshirib, bizni Masih orqali azaldan tanladi va samoviy merosdan bahramand qildi.
12.Shunday ekan, Masihga avvaldan umid bogʻlagan bizlar Xudoning shon-sharafini oshirish uchun yashashimiz lozim.
13.Sizlar ham haqiqat kalomini, ya’ni najotingiz toʻgʻrisidagi Xushxabarni eshitib, Masihga imon keltirdingizlar. Imoningizning tasdigʻi oʻlaroq Xudo va’da qilgan Muqaddas Ruhni qabul qildingizlar.
14.Xudoning ummati ozodlikka chiqmaguncha, Muqaddas Ruh samoviy merosimizning garovidir. Xudoning ulugʻvorligi sha’niga tasannolar boʻlsin!
15.Men Rabbimiz Isoga boʻlgan e’tiqodingiz va butun Xudo azizlariga boʻlgan muhabbatingiz haqida eshitganimdan buyon, doim sizlarni ibodatlarimda eslayman, tinmay Xudoga shukronalar aytaman.
16.Rabbimiz Iso Masihning Xudosi, ulugʻvor Padar, Oʻzini tanib-bilishingiz uchun sizga hikmatu vahiy ruhini ato etsin.
17.Uning Oʻzi sizlarning koʻngil koʻzlaringizni yorugʻ qilsin, toki U sizlarni naqadar ulugʻ bir umidga chorlaganini bilib olinglar, Oʻz azizlarini qanchalik boy va ulugʻvor bir merosga sazovor qilganini qadrlanglar.
18.Biz, imonlilarga ta’sir oʻtkazayotgan Xudoning hadsiz-poyonsiz kuch-qudrati buyukligini ham bilib olinglar.
19.Xudo Oʻzining cheksiz saltanatini joriy qilib, ana shu kuch-qudratini amalda koʻrsatdi: Masihni tiriltirib, Uni samoviy olamda Oʻzining oʻng tomoniga oʻtqazdi.
20.Masihni har qanday rahnamolik va hukmronlik, kuch va saltanatdan, u dunyoyu bu dunyoda aytiladigan har qanday nomdan yuqori qoʻydi.
21.Butun borliqni Uning oyoqlari ostiga tobe qildi. Uni butun borliqdan yuqori qoʻyib, imonlilar jamoatiga bosh qilib qoʻydi.
22.Imonlilar jamoati esa Masihning badani boʻlgani uchun, U kabi toʻkis-tugallikka ega. Chunki Masih butun koinotni toʻkis-tugal toʻldirib turadi.

Ephesians II
1.Sizlar bir vaqtlar gunoh va jinoyatlaringiz tufayli  ruhan oʻlgan edingizlar.
2.Sizlar bu dunyoning taomiliga koʻra, fazoda hukmronlik qilayotgan hokim – shaytonning ixtiyoriga qarab yashar edingizlar. Shayton ruhi hozir ham osiy bandalarda amal qilmoqda.
3.Bir vaqtlar biz hammamiz ham oʻsha odamlar qatori yashaganmiz. Tabiatimizdagi yomon ehtiroslarga jisman va fikran mubtalo boʻlib, xuddi boshqa odamlarday tabiatan Xudo gʻazabiga yoʻliqqan edik.
4.Ammo marhamatga boy Xudo Oʻzining ulkan muhabbatini bizga koʻrsatdi:
5.biz jinoyatlarimiz tufayli  ruhan oʻlgan ekanmiz, U Masih orqali bizga hayot bagʻishladi. Sizlar Xudoning inoyati bilan qutulgansizlar.
6.Iso Masihga ishonib, U bilan birlashganimizdan soʻng, Xudo bizni Masih bilan birga tiriltirdi va samoviy olamda oʻtqizib qoʻydi.
7.Xudo Oʻz mehr-inoyatining behad boyligini kelgusi asrlargacha aniq namoyon qilmoq uchun bizga Iso Masih orqali shunchalik katta iltifot qildi.
8.Ha, sizlar Xudodan inoyat topib, imoningiz tufayli qutulgansizlar. Bu – Xudoning in’omi, sizning yutugʻingiz emas.
9.Yana hech kim: Men savob ishlarim tufayli qutulganman, deb maqtanmasin.
10.Biz Xudoning ijodimiz. Xudo bizni Iso Masih orqali xayrli ishlar qilishimiz uchun yaratdi, bu ishlarni esa biz uchun azaldanoq tayyor qilib qoʻydi.
11.Sizlar ilgari aslan majusiy boʻlganingizni esdan chiqarmanglar. Yahudiylar sunnat qilinadigani uchun, oʻzlarini “ahli sunnat”, sizlarni esa “sunnatsizlar” deyishadi. (Vaholanki, sunnat faqat tana bilan bogʻliq bir odatdir.)
12.Toʻgʻri, sizlar oʻsha zamonda Masihdan bexabar, Isroil ummatidan benasib, ilohiy ahdu va’dalarga begona, dunyoda umidsiz va Xudosiz edingizlar.
13.Lekin ilgari Xudodan uzoq ekansizlar, endi Iso Masih vositasi bilan, Uning toʻkkan qoni orqali yaqin boʻldingizlar.
14.Masihning Oʻzi bizning tinchligimizdir. U yahudiylar bilan majusiylarni yarashtirib, bir ummat qildi. Oʻz tanasini fido qilib, ularning orasidagi toʻsiq devorni qulatdi, adovatni bartaraf qildi.
15.Yahudiylar bilan majusiylarni Oʻz vujudida birlashtirib, yangi insonni yaratdi, ana shu maqsadda Tavrotning qonun-qoidalarini ham bekor qildi.
16.Masih xochda oʻlib, adovatni bartaraf, tinchlikni esa barqaror qildi. Xoch orqali ikki ummatni bir badanday qildi hamda Xudo bilan yarashtirdi.
17.Masih kelib, ilgari Xudodan uzoq boʻlgan sizlarga va shuningdek, Unga yaqin boʻlgan  yahudiylarga tinchlik Xushxabarini e’lon qildi.
18.Masih orqali biz hammamiz bir ruh bilan Otamiz Xudoning huzuriga kira olamiz.
19.Demak, siz endi begona emassizlar, kelgindi ham emassizlar, balki Xudoning muqaddas xalqiga vatandosh va hamxonasizlar.
20.Sizlar ham havoriylaru paygʻambarlar solgan poydevorga asosan bino boʻlgansizlar. Binoning negiz toshi esa – Iso Masihning Oʻzi.
21.Butun imorat Undan tarkib topib, oʻsib boradi va Xudo uchun muqaddas bir ma’badga aylanadi.
22.Siz oʻzlaringiz ham Iso Masih bilan va oʻzaro birlashgan holda, Xudoning ruhiy maskanini tashkil etmoqdasizlar.

Ephesians III
1.Mana men – Pavlus siz, majusiylarni deb, Iso Masih uchun mahbus boʻlganman.
2.Men Xudoning inoyatini sizlarga yetkazish uchun Xudodan vakolat olganman, sizlar bu haqda, albatta, eshitgansizlar.
3.Yuqorida qisqacha yozganimday, Xudo bu sirni menga vahiy orqali ma’lum qildi.
4.Sizlar bularni oʻqib turib, men Masih sirini qanday fahmlaganimni bilib olishingiz mumkin.
5.Bu sir oʻtmish odamzod avlodlariga bildirilmagan boʻlsa-da, hozir Muqaddas Ruh buni Masihning muqaddas havoriylaru paygʻambarlariga oshkor qildi.
6.Shunga koʻra, endi Iso Masihning Xushxabariga ishongan boshqa xalq vakillari  yahudiylar bilan bir badanday boʻlib, Xudoning va’da qilgan qut-barakalariga sherik va hamvorisdirlar.
7.Xudoning menga bergan inoyati va koʻrsatgan iltifoti bilan, Uning menda amal qilayotgan kuch-qudrati tufayli Xushxabarni tarqatish xizmatini boʻynimga oldim.
8.Men barcha azizlar orasida eng arzimagani edim. Ammo Xudo inoyat qilib, Masihning aql bovar qilmas boyligi haqida turli xalqlarga Xushxabar yetkazish uchun meni yubordi.
9.Men Xudoning sirli rejasi nimadan iboratligini barchaga aniq ma’lum qilmoq uchun vakolat oldim. [Iso Masih orqali] olamni yaratgan Parvardigor azaldanoq bu sirni Oʻz huzurida pinhon saqlagan edi.
10.Hozirgi zamonda esa U Masih ummatini barpo qilib, u orqali samovotda hokim boʻlgan kuchlarga ham Oʻzining koʻp qirrali hikmatini oshkor qildi.
11.Shu tariqa Xudo Oʻzining azaliy maqsadini Rabbimiz Iso Masih orqali roʻyobga chiqardi.
12.Biz Iso Masih orqali, Unga boʻlgan imonimiz orqali Xudo huzuriga dadil va toʻla jasorat bilan yaqinlashish imkoniga egamiz.
13.Shunday ekan, men sizlar uchun qaygʻu chekayotganimda aynimasligingizni iltimos qilaman. Chunki bu sizlarning yuksalishingizga xizmat qiladi.
14.Ana shu sababdan, men samoviy Otamiz oldida tiz choʻkyapman.
15.Yer yuzidagi va osmondagi har qanday sulola samoviy Otadan nom olgan.
16.U Oʻzining ulugʻvor boyligi bilan sizlarni kuch-qudratli qilsin, Oʻz Ruhi bilan ichki borligʻingizni baquvvat qilsin.
17.Masihni imon bilan dilingizga jo qilinglar. Masihning sevgisi qalbingizda ildiz otib, mahkam oʻrnashsin,
18.toki sizlar barcha Xudoning azizlari bilan birga bu sevgining kengligi, uzunligi, balandligi va teranligini toʻla anglashga kuchingiz yetsin.
19.Ha, sizlar Masihning aql bovar qilmas sevgisini fahmlab borib, Xudoning butun kamolotiga erishinglar.
20.Xudoning kuch-qudrati bizda amal qilmoqda. Shuning uchun Xudo biz soʻragan yoki xayol qilganimizdan ham ortigʻini bajarishga gʻoyat darajada qodirdir.
21.Unga Iso Masih ummati orqali va Iso Masihning Oʻzi orqali nasldan-naslga, to abad shon-sharaflar boʻlsin! Omin.

Ephesians IV
1.Rabbimiz uchun mahbus boʻlgan men sizlarga nasihat qilib oʻtinaman: Xudoning da’vatiga munosib tarzda yashanglar.
2.Butun kamtarlik va yumshoqlik bilan, muhabbat bilan bir-biringizga sabr-toqat qilinglar.
3.Oʻzaro tinch-totuv yashab, Ruhning birligini saqlashga jon kuydiringlar.
4.Badan – bir, Ruh ham – bir. Chunki Xudo hammalaringizni ham bir xilda umidvor boʻlishga chaqirgan.
5.Rabbimiz – bir, imon – bir, suvdagi iqror – bir.
6.Hammaning Otasi Xudo – bir. U hammaning ustidan hokim, hamma orqali amal qiladi, hammada mavjuddir.
7.Biz har birimiz Masih inoyat etganiga koʻra biron in’om oldik.
8.Mana,  Zaburda Masih haqida nima deyilgan:     “U yuksaklikka chiqib, asirlarni asir oldi,     Insonlarga esa hadyalar ulashdi”.
9.Endi bu “chiqdi” soʻzi nimani bildiradi? Masih oldin tubanga, yer yuziga ham tushganidan boshqa yana nimani bildiradi?
10.Ha, Masih Oʻzi tubanlikka tushdi va koinotni toʻldirish uchun osmonu falakdan ham yuqoriga chiqdi.
11.Shuningdek, Masihning Oʻzi ba’zi kishilarni havoriy, ba’zilarini paygʻambar, ba’zilarini Injil voizi, ba’zilarini esa imonlilar jamoatiga choʻponu mudarris qilib tayinladi.
12.Shu yoʻsinda imonlilar xizmatga kerak boʻladigan ta’minotni oladilar va Masihning ummati obod boʻla boradi.
13.Buning natijasida hammamiz imonda yakdil, Xudo Oʻgʻlini tanib-biladigan, Masihning kamoliga erishgan yetuk odamlar boʻlamiz.
14.Bundan buyon har turli ta’limotlarning shamoli bilan uchib, tebranib yuradigan goʻdaklarday boʻlmaylik. Mana, imonda goʻdakligicha qolgan kishilar quv odamlarning hiylasi va tarqatayotgan soxta ta’limotlarining qurboni boʻlib, yoʻldan ozib ketadilar.
15.Biz, aksincha, haqiqat va muhabbatga sodiq qolib, har jihatdan badanning boshi – Masih tomon oʻsib boraylik.
16.Uning boshchiligida butun badan alohida-alohida hayotiy payu boʻgʻinlar yordamida oʻzaro ulanadi va birikadi. Har bir boʻlakning alohida oʻz holicha, muhabbat bilan harakat qilishi natijasida badan oʻsib-ulgʻayadi.
17.Shunday ekan, men Rabbimiz nomidan sizlarga qattiq buyuraman: bundan buyon oʻzga xalqlarning bema’ni oʻy-fikri bilan yashamanglar.
18.Ularning zehnlari oʻtmaslashgan. Ular jaholatda qolib, yuraklarini yogʻ bosgan. Shuning uchun Xudo bergan hayotdan mahrum qolganlar.
19.Ular har qanday or-nomus tuygʻusini yoʻqotgan, har turli iflos ishlarga oʻrgangan, fisqu fujurga berilgan tamagir odamlardir.
20.Ammo sizlar Masihdan unday oʻrganmagansizlar.
21.Sizlar Masihning soʻzlarini eshitib, U haqda ta’lim olgansizlar. Shuning uchun endi Isoning haqiqiy yoʻlida yurib,
22.eski oʻzligingizni bir chetga olib qoʻyinglar; ya’ni ilgarigi turmushingizga oid, aldovchi ehtiroslar bilan buzilib borayotgan eski, yomon tabiatingizni soqit qilinglar.
23.Buning oʻrniga yangi fikrga, ruhga ega boʻlinglar.
24.Xudoga munosib suratda, haqiqiy solihlik va muqaddaslik bilan yaratilgan yangi tabiatni oʻzlashtiringlar.
25.Shunday qilib, yolgʻonni rad etib, har biringiz oʻz birodaringiz bilan haqiqatni gaplashinglar. Chunki biz bir-birimizga tananing a’zolaridaymiz.
26.Gʻazablanib, gunoh qilmanglar. Quyosh botguncha, gʻazabdan qaytinglar.
27.Iblisga fursat bermanglar.
28.Oʻgʻrilik qilgan kishi boshqa oʻgʻrilik qilmasin. Balki yaxshi ishlab, oʻz qoʻllari bilan mehnat qilib, muhtoj boʻlganlarga ham biror narsa bersin.
29.Ogʻzingizdan hech qanday yaramas soʻz chiqmasin. Lekin ehtiyojga koʻra, tinglovchilarning joniga ora kiradigan yaxshi soʻzlar gapiringlar.
30.Xudoning Muqaddas Ruhini xafa qilmanglar; sizlar najot kunigacha oʻsha Ruh bilan muhrlangansizlar.
31.Har qanday yomon niyat va gina-kudurat, har qanday qahru jahl, nolish va gʻiybatchilikni oʻzingizdan soqit qilinglar.
32.Bir-biringizga koʻngilchan va mehr-shafqatli boʻlinglar. Xudo sizlarni Masih haqi kechirgani kabi, sizlar ham bir-biringizni kechiringlar.

Ephesians V
1.Sevikli bolalar kabi Xudoga ergashinglar.
2.Masih sizlarni juda sevgani uchun, sizlar uchun Oʻzini fido qildi va shu yoʻsin Xudoga ma’qul keladigan, xush hidli qurbonlik keltirdi. Sizlar ham xuddi shunday muhabbat bilan yashanglar.
3.Sizning orangizda hech qanday zinogarlik, ifloslik yoki tamagirlik hatto tilga olinmasin. Bular muqaddas kishilarga munosib emas.
4.Shuningdek, beadab va axloqsiz gap yoki maynabozchilik ham boʻlmasin. Bular sizga munosib emas. Yaxshisi, Xudoga shukur qilinglar.
5.Shuni bilib qoʻyinglar: hech bir fohish, iflos yoki tamagir kishi (chunki tamagir – butparast bilan teng) Masihning va Xudoning Shohligidan bahramand boʻlmaydi.
6.Hech kim sizlarni quruq gaplar bilan aldamasin. Ana shu narsalar uchun osiy bandalarning boshiga Xudoning gʻazabi keladi.
7.Shu sababdan siz ularga sherik boʻlib qolmanglar.
8.Siz bir vaqtlar zulmat edingizlar, endi esa Rabbimizga tegib, nur boʻldingizlar. Ahli nur boʻlib yashanglar.
9.Nur har xil ezgulik, odillik va haqiqat mevalaridan iborat.
10.Rabbingizga nima maqbul boʻlishini oʻrganib olinglar.
11.Zulmatning besamara ishlarida ishtirok etmanglar, aksincha, ularni fosh etinglar.
12.Zulmatda maxfiy qilinadigan oʻsha ishlar haqida gapirish ham uyatdir.
13.Zotan hamma narsa nur orqali fosh boʻlib, ochiq-oshkor koʻrinadi.
14.Yorugʻlikka chiqqan hamma narsa ayon boʻladi.  Qoʻshiqda aytilganiday:     “Ey uxlagan, tur!     Oʻliklar ichidan tiril!     Masih senga nur sochar”.
15.Shunday qilib, qanday yashayotganingizga oʻzingiz diqqat qilib qaranglar. Nodonlar kabi emas, dono kishilar kabi kun kechiringlar.
16.Fursatni gʻanimat bilinglar, chunki biz yashayotgan kunlar – yomon kunlar.
17.Shuning uchun beaql boʻlmanglar, balki Rabbingizning irodasi qanday ekanini anglab olinglar.
18.Sharob ichib mast boʻlmanglar, chunki bu buzuqlikka olib boradi. Aksincha, Muqaddas Ruhga toʻlib-toshinglar.
19.Shu maqsadda Zabur xonishi, ruhiy madhiyalar va qoʻshiqlar bilan bir-biringizga nasihat qilinglar, chin yurakdan Rabbingizni kuylab, hamdu sanolar oʻqinglar.
20.Har doim, har bir narsa uchun Rabbimiz Iso Masih nomi bilan Otamiz Xudoga shukur qilinglar.
21.Masihni hurmatlab, bir-biringizga boʻysuninglar.
22.Ey xotinlar, siz Rabbingizga qanday boʻysunsalaringiz, erlaringizga shunday boʻysuninglar.
23.Masih imonlilar jamoatining boshi boʻlgani kabi, erkak ham xotinning boshidir. Masih Oʻz badanining, ya’ni ummatining Xaloskoridir.
24.Masihning ummati Masihga qanday tobe boʻlsa, xotinlar ham har narsada oʻz erlariga shunday tobe boʻladilar.
25.Ey erlar, Masih imonlilar jamoatini sevib, ular uchun Oʻzini qanday fido qilgan boʻlsa, sizlar ham xotinlaringizni shunday sevinglar.
26.Masih imonlilar jamoatini muqaddas qilay, deb ularni suv bilan yuvdi va Oʻz kalomi orqali tozaladi,
27.toki ustida biron gʻubor, ajin yoki dogʻi qolmagan, muqaddas, benuqson, kamoli chiroyli bir jamoatni Oʻz huzuriga eltib qoʻysin.
28.Shunday qilib, erkaklar oʻz xotinlarini oʻz tanalarini sevganday sevishlari kerak. Oʻz xotinini sevgan oʻzini oʻzi sevadi.
29.Hech kim hech vaqt oʻz tanasini yomon koʻrmagan. Aksincha, uni oziqlantirib, parvarish qiladi. Masih ham Oʻz ummatini xuddi shunday oziqlantirib, parvarish qiladi.
30.Biz Masih tanasining a’zolarimiz, [Uning etu suyagimiz].
31.Tavrotda: “Kishi ota-onasini qoldirib, oʻz xotiniga yopishib qoladi va ikkovi bir tan boʻladi”, deb yozilgan.
32.Bu sir buyuk va men buni Masih hamda imonlilar jamoatiga oʻxshatib aytyapman.
33.Xullasi kalom, har bir er oʻz xotinini oʻzini oʻzi sevganday sevsin. Xotin ham erini hurmat qilsin.

Ephesians VI
1.Ey farzandlar, ota-onangizga itoat qilinglar, chunki bu Rabbimizga ma’quldir.
2.Bu haqdagi ilohiy buyruq Xudo va’da qoʻshib bergan birinchi buyruqdir, chunonchi: “Ota-onangni hurmat qil, toki baraka topib, yer yuzida uzoq umr koʻrgaysan”.
3.Siz, otalar, farzandlaringizning jahlini chiqarmanglar. Ularni Rabbimizning ta’lim-tarbiyasi bilan oʻstiringlar.
4.Ey qullar, dunyoviy xoʻjayinlaringizga, Masihga itoat qilganingizdek, kamoli ehtirom va soddadillik bilan itoat qilinglar.
5.Insonlarning koʻnglini topay, deb xoʻjakoʻrsinga xizmat qilgan kishilar kabi emas, balki Masihning qullari kabi Xudoning irodasini chin koʻngildan bajo keltiringlar.
6.Insonlarga emas, balki Rabbingizga xizmat qilayotgandek, bajonu dil xizmat qilinglar.
7.Bilinglarki, xoh qul, xoh erkin boʻlsin, har bir kishi qilgan yaxshiligiga yarasha mukofotni Rabbimizdan oladi.
8.Ey xoʻjayinlar, sizlar ham qullaringizga xuddi shu tarzda muomala qilinglar. Osmonda ham ularning, ham sizlarning Egangiz borligini bilib, ularga doʻq-poʻpisa etishni bas qilingiz. Chunki Rabbimiz yuz-xotir qilmaydi.
9.Nihoyat, Rabbimiz bilan ittifoq boʻlib, Uning kuch-qudrati ta’sirida quvvatli boʻlinglar.
10.Iblisning hiylalariga qarshi tura olish uchun, Xudo bergan barcha qurol-aslahalar bilan qurollaningiz.
11.Chunki bizning kurashimiz oʻtkinchi basharga qarshi emas, balki samoviy olamdagi yovuz ruhiy kuchlarga, hokimlaru hokimiyatlarga, bu qorongʻi dunyoni boshqarayotgan  ruhiy hukmronlarga qarshidir.
12.Shu sababdan yomon kunda qarshilik koʻrsata olishingiz uchun, Xudoning qurol-aslahalarini koʻtaringlar, toki butun tadbirkorlik bilan ish tutib, oʻrningizda tura olinglar.
13.Belingizni haqiqat kamari bilan bogʻlang, koʻksingizga solihlik sovutini taqinglar.
14.Tinchlik Xushxabarini yoyish uchun oyogʻingizga ildamlik poyabzalini kiyinglar.
15.Buning ustiga imon qalqonini qoʻlga olinglar, u bilan yovuz shaytonning qizdirilgan hamma oʻqlarini oʻchira olasizlar.
16.Shuningdek, najot dubulgʻasini kiyinglar, Xudo kalomi boʻlgan Ruhning qilichini koʻtaringlar.
17.Har turli duo va yolvorishlar bilan, Muqaddas Ruh ilhomi bilan har doim ibodat qilinglar. Ibodatda hushyor va sabotli boʻlib, barcha Xudoning azizlari uchun iltijo qilinglar.
18.Men uchun ham ibodat qilinglar. Men ogʻzimni har ochganimda, zarur boʻlgan soʻz menga berilsin, Injil sirini qoʻrqmasdan bayon eta olayin.
19.Men Injil uchun mahbus boʻlsam-da, bu elchiligimni tegishlicha ogʻzi botirlik bilan ijro etayin.
20.Siz mening hol-ahvolim qalay ekanini, nimalar qilayotganimni bilib olasiz, bu haqda sevikli birodarimiz, Rabbimizning sodiq xizmatkori Tixik sizlarga ma’lumot beradi.
21.Bizning sharoitimiz haqida bilib, yuraklaringiz tasalli topsin deya, men uni sizning oldingizga yuboryapman.
22.Otamiz Xudodan va Rabbimiz Iso Masihdan birodarlarimga tinchlik, e’tiqod va muhabbat tilayman.
23.Rabbimiz Iso Masihni oʻlmas muhabbat bilan sevganlarning hammasiga Xudoning inoyati yor boʻlsin. Omin.

Philippians I
1.Filippi shahridagi Iso Masih ummati boʻlgan barcha Xudoning azizlariga, ayniqsa imonlilar jamoatining boshliqlari va xizmatkorlariga, Iso Masihning qullari biz – Pavlus va Timoʻtiydan salom!
2.Otamiz Xudo va Rabbimiz Iso Masihdan sizlarga inoyat va tinchlik boʻlsin.
3.Sizlarni har safar xotirlaganimda, Xudoyimga shukronalar deyman.
4.Har qachon hamma ibodatlarimda barchalaringiz uchun sevinch bilan iltijo qilaman.
5.Chunki sizlar birinchi kundan to hozirga qadar Injil Xushxabarini yoyishimda ishtirok etib kelmoqdasizlar.
6.Xudo sizlarda boshlagan xayrli ishini to Iso Masihning keladigan kunigacha tamom qilishiga aminman.
7.Mening hammalaringiz haqingizda shunday fikr qilishim oʻrinlidir. Sizlar mening koʻnglimdasizlar. Chunki kishanbandligimga qaramasdan, har biringiz Xushxabarni himoya qilish va qaror toptirishimda meni yoqlab kelmoqdasizlar, shu tariqa Xudoning menga bergan inoyatidan ham bahramand boʻlib kelmoqdasizlar.
8.Men Iso Masihning mehr-muhabbati bilan sizlarning hammalaringizga ishtiyoqmand boʻlganimga Xudo shohiddir.
9.Sizlarning muhabbatingiz ham har qanday bilim va sezgida takomillashib, yana koʻpdan-koʻp ortib borishini Xudodan soʻrayman.
10.Sizlar yuqori qadriyatni qadrlamogʻingiz lozim, toki Masihning keladigan kunida pok va beayb boʻlinglar
11.va Iso Masih orqali unib-oʻsadigan solihlik samaralariga boy boʻlib, Xudoga shon-sharaf keltiringlar.
12.Ey birodarlar, shuni bilishingizni istaymanki, mening boshimga tushgan sharoitlar Injil Xushxabari yanada koʻproq muvaffaqiyat qozonishiga xizmat qildi.
13.Mana, mening Masih uchun qamalganligim butun saroy ahliga va qolgan hamma odamlarga ham ma’lum boʻldi.
14.Shuningdek, Rabbimiz Isoga qarashli boʻlgan birodarlarimizning koʻpchilik qismi ham mening kishanbandligimdan ruhlanib, Rabbimiz kalomini yanada botirlik bilan targʻib qila boshladilar.
15.Toʻgʻri, ba’zilar hasad va raqobat ruhi bilan Masihni targʻib qilyaptilar, boshqalar esa yaxshi niyat bilan targʻib qilyaptilar.
16.Ba’zilar men Xushxabarni himoya qilish uchun tayin etilganimni tan olib, muhabbat bilan harakat qilyaptilar.
17.Boshqalar esa mening kishandagi qiyinchiligimni orttirishni oʻylab, raqobat ruhida, nopok niyat bilan Masihni targʻib qilmoqdalar.
18.Xoʻsh, unda nima boʻpti? Xoh munofiqlik bilan, xoh samimiylik bilan boʻlsin, har holda Masih targʻib etilmoqda. Men bunga sevinyapman. Va yana sevinaman,
19.chunki bilamanki, sizning duolaringiz orqali va Iso Masihning Ruhi yordamida men ozodlikka chiqaman.
20.Yashasam ham, oʻlsam ham, har holda xijolatda qolmasligimga qanoat hosil qildim. Har doim boʻlib kelganidek, hozir ham Masih mening vujudimda ulugʻlansin, degan umidda yana jasurlik bilan faoliyat koʻrsatishga jazm qildim.
21.Men uchun hayot – Masihdir, oʻlim esa – yutuqdir.
22.Agarda bu badanda yashayotganim mening ishimga samara keltirayotgan boʻlsa, unda nima tanlashimni ham bilmayman.
23.Meni unisi ham, bunisi ham tortadi. Bir yoqdan tugab, Masih bilan birga boʻlishni orzu qilaman, chunki bu juda ham yaxshi boʻlardi.
24.Ammo ikkinchi yoqdan mening badanda qolishim sizlar uchun yana ham keraklidir.
25.Bunga ishonchim komil, shuning uchun qolishimni bilaman. Sizlar imonda rivoj topib quvonishingiz uchun, men hammalaringiz bilan birga qolaman.
26.Shunday qilib, oldingizga ikkinchi daf’a kelishimda, sizlar men sababli Iso Masih huzurida yana koʻproq faxrlana olasizlar.
27.Faqat Masihning Xushxabariga munosib ravishda kun kechiringlar. Men xoh kelib diydoringizni koʻrsam ham, xoh sizlardan uzoq boʻlsam ham, allaqachon eshitganimdek, sizlar imonda sobitqadam boʻlib, Injil yoʻlida yakdillik bilan kurashib borayotganingizni bilib olay.
28.Sizlarga qarshilik koʻrsatayotganlarning hech qanday doʻq-poʻpisalaridan choʻchimanglar. Ana shu ularning halok boʻlishidan, sizlarning esa xalos boʻlishingizdan dalolat bermoqda. Zotan bu – Xudoning ishi.
29.Xudo sizlarga Masihga ishonishnigina emas, balki Masih uchun azob chekish taqdirini ham nasib etgan.
30.Mening siz koʻrgan va hozir ham eshitayotgan kurashimga sizlar sheriksizlar.

Philippians II
1.Agar sizlarda Masihdan kelgan biron jasorat, muhabbatdan tugʻilgan biron tasalli, Muqaddas Ruhdan ilhomlangan biron birdamlik, dildan chiqqan biron mehru shafqat bor boʻlsa,
2.u holda mening sevinchimni mukammal qilib, fikr-zikringizda yakdil, mehr-muhabbatingizda aynimaydigan boʻlinglar, oʻzaro hamdard va hamfikr boʻlib yuringlar.
3.Raqobat ruhi va shuhratparastlik bilan hech narsa qilmanglar. Aksincha, kamtarlik bilan bir-biringizni oʻzingizdan yuqoriroq hurmatga sazovor hisoblanglar.
4.Har bir kishi oʻz manfaatinigina emas, balki boshqalarning manfaatini ham koʻzlasin.
5.Iso Masih qanday fikrga ega boʻlsa, sizlar ham oʻzaro xuddi shu fikrga ega boʻlinglar:
6.Masih Xudoning qiyofasida boʻla turib,     Xudoga teng hurmatni oʻlja qilmadi.
7.Lekin Oʻz ulugʻligidan kechib,     Qul qiyofasiga kirdi U,     Koʻrinishda insonlar singari boʻldi.
8.U Oʻzini shunday past olib,     Oʻlimga, hatto xochdagi oʻlimga borib itoat etdi.
9.Ana shu sababdan Xudo Uni juda yuksaltirdi,     Unga har qanday ismdan yuqori ismni ato etdi,
10.Toki Isoning ismi tilga olinganda     Koʻk, yer va yer ostidagi borliq jon tiz choʻksin
11.Va har bir til Otamiz Xudo sha’niga     Iso Masihni Rabbim deb ochiq tan olsin.
12.Ey sevganlarim, siz doim mening gapimga quloq solib keldingizlar. Shunday qilib, faqat oldingizda boʻlganimdagina emas, balki hozir mening yoʻqligimda yana koʻproq qoʻrquv va titroq bilan topgan najotingizni but qilishga tirishinglar.
13.Zotan Xudoning Oʻzi sizlarning vujudingizda amal qiladi, U Oʻz murod-maqsadini ado etishingiz uchun sizlarda xohishni ham, harakatni ham tugʻdiradi.
14.Hamma narsani nolimay va shubhalanmay qilinglar,
15.toki bu oʻjaru buzilgan nasl orasida Xudoning pok, begʻubor, benuqson bolalari boʻlinglar. Sizlar bu dunyo odamlari orasida osmondagi yulduzlar kabi porlab turibsizlar-ku.
16.Hayot kalomini mahkam tutinglar, toki mening mehnatu zahmatim behudaga ketmasin va Masih olamga qaytgan kunda sizlar mening faxrim boʻlinglar.
17.Sizning imon yoʻlida qilgan fidokorona xizmatingiz Xudo sharafiga qurbonday gap. Men Xudoga bu qurbonlikni keltirib, oʻz jonimni ham fido qilishim mumkin. Shunga qaramasdan, sevinaman va sizlarning shodligingizga qoʻshilaman.
18.Xuddi shu toʻgʻrida sizlar ham sevininglar va mening shodligimga qoʻshilinglar.
19.Sizlarning ahvolingizdan xabardor boʻlib koʻnglim taskin topsin, deb Timoʻtiyni yaqin orada sizlarning oldingizga yuborishni Rabbim Isodan umid qilaman.
20.Chunki sizlarga shunchalik samimiyat bilan, jon kuydirib gʻamxoʻrlik qiladigan unga teng odamim yoʻq.
21.Hammasi ham Iso Masihni emas, oʻz ishlarini oʻylaydi-ku.
22.Lekin Timoʻtiyning sodiqligi sizlarga ma’lum. Xushxabarni yoyishimda u menga oʻgʻil otaga xizmat qilganday xizmat qildi.
23.Men oʻzimga nima boʻlishini bilishim bilanoq, uni darhol yuborish umididaman.
24.Oʻzim ham yaqinda yoningizga borishga Rabbimdan toʻla ishonch hosil qildim.
25.Shu bilan birga, sizlarning yuborgan elchingiz, muhtojlikda menga madad bergan birodarim, hamkorim va safdoshim Epafroditni yoningizga yuborishni lozim koʻrdim.
26.Chunki u hammangizni juda koʻrgisi keldi, uning kasalligi toʻgʻrisidagi mish-mishlar sizga yetib borganidan qattiq qaygʻurdi.
27.Haqiqatan ham oʻlar holatda kasal edi. Lekin Xudo unga marhamat etdi. Va faqat unga emas, balki gʻami ustiga gʻam qoʻshilmasin deb, menga ham marhamat etdi.
28.Shunday qilib, uni yana koʻrib sevininglar va mening gʻamim ham yengillashsin deb, uni tezroq yoningizga yubormoqchiman.
29.Uni Rabbimiz nomidan, quvnoq chehra bilan qabul etinglar. Bu kabi odamlarning hurmatini bajo keltiringlar.
30.Chunki sizlar menga toʻliq bajo keltirolmagan muqaddas xizmatni u butlab olay deb, Masih yoʻlida oʻz jonini ayamagan, oʻlishiga sal qolgan edi.

Philippians III
1.Xullasi kalom, birodarlarim, Rabbingiz bilan aloqada boʻlib, xursand boʻlinglar. Sizlarga ayni narsalarni yozish meni zeriktirmaydi, sizlarga esa yanada ibratlidir.
2.Ana u yomonlik qiluvchilardan, u itlardan ehtiyot boʻlinglar! Ana u tana kesuvchilardan ehtiyot boʻlinglar!
3.Mana biz haqiqiy ahli sunnatmiz. Chunki biz Muqaddas Ruh kuchi bilan Xudoga xizmat qilamiz, faqat Iso Masih bilan faxrlanamiz, tabiiy fazilatlarimizga ishonmaymiz.
4.Qolaversa, men oʻz fazilatlarimga ham ishonishim mumkin. Agar boshqa kimsa: men oʻz fazilatlarimga ishonaman, desa, undan ham koʻproq men ishonaman.
5.Men sakkiz kunligimda sunnat boʻlganman. Men Isroil xalqining Benyamin qabilasidan, ibroniy naslidan bir yahudiyman. Tavrot Qonuniga mansublik desangiz, farziy mazhabida edim.
6.Diniy gʻayrat desangiz, Iso ummatini ta’qib qildim. Qonun talab qilgan solihlik desangiz, begunoh edim.
7.Lekin bir vaqt fazilat deb bilgan narsalarimni endi Masih uchun foydasiz hisoblayman.
8.Chinakam, Rabbim Iso Masihni bilishning afzalligi oldida men hamma narsadan bosh tortib, foydasiz deb bildim, ha, Masihga sazovor boʻlay, deb hatto axlat hisobladim.
9.Endi Ilohiy Qonunga amal qilishdan iborat boʻlgan oʻz solihligimga suyanmayman. Aksincha, Masih bilan bir boʻlay, deb faqat Unga ishonish orqali, imon orqali boʻladigan solihlikka suyanaman va shu tariqa Xudo huzurida oʻzimni oqlayman.
10.Qani endi Masihning azoblarida qatnashib, oʻlimida ham Unga ergashib, Uning Oʻziniyu tirilishining qudratini bilib olsam
11.va ishqilib oʻliklarning tirilishiga erishsam.
12.Men allaqachon murodimga yetishganman yoki allaqachon kamolotga erishganman, deb aytayotganim yoʻq. Lekin Iso Masih menga yetib olganidek, men ham moʻljalga yetib olish uchun jon kuydirmoqdaman.
13.Birodarlar, men oʻzimni murodimga yetishganman deb oʻylamasam-da, faqat bir narsanigina oʻylayman: orqamda qolganlarni unutib, oldimdagilarga koʻz tikaman.
14.Xudo Iso Masih orqali meni oliy maqsadga chorladi. Men buni ado etib, gʻalaba gulchambarini qoʻlga kiritish uchun jon-jahdim bilan harakat qilaman.
15.Bizdan kimki kamolotga erishgan boʻlsa, xuddi shunday fikr qilsin. Agar sizning fikringizda boshqa narsa boʻlsa, unda buni sizga Xudo oshkor etadi.
16.Faqat bizlar nimaga erishgan boʻlsak, unga yarasha fikr yurgizishimiz va oʻsha qoida boʻyicha yashashimiz kerak.
17.Birodarlar, mendan oʻrnak olinglar. Kim biz koʻrsatgan yoʻl-yoʻriq boʻyicha yashayotgan boʻlsa, unga ergashinglar.
18.Men sizlarga tez-tez gapirar edim-ku, Masih xochining dushmanlari kabi ish tutayotgan kishilar koʻp deb. Endi ular haqida koʻz yoshim bilan soʻzlayapman:
19.Ularning oxiri – halokat, ularning xudosi – qorin, ularning shon-sharafi – sharmandagarchilik. Ular yerdagi narsalar haqidagina oʻylaydilar.
20.Bizlarning vatanimiz esa osmondadir. U yerdan biz Xaloskorimiz – Rabbimiz Iso Masihning kelishini kutyapmiz.
21.Har narsani boʻysundirish kuchiga ega boʻlgan Rabbimiz Iso Masih kelganda, xuddi shu kuchning ta’siri bilan bizning ojizu foniy tanamizni Oʻzining ulugʻvor tanasiga oʻxshatib oʻzgartiradi.

Philippians IV
1.Shunday qilib, ey mening sogʻingan, aziz birodarlarim, quvonchim va gultojim, Rabbingizga sobit boʻlinglar, ey sevganlarim!
2.Evodiya va Sintixadan iltimos qilaman, Rabbingiz haqi yakdil fikrda boʻlinglar.
3.Ey vafodor hamkorim, sendan ham oʻtinaman, u ayollarga yordam ber, chunki ular men va Kliment bilan, shuningdek, ismlari hayot kitobida yozilgan boshqa hamkorlarim bilan birga Xushxabarni targʻib etish uchun faoliyat koʻrsatdilar.
4.Rabbingiz bilan aloqada boʻlib, doimo xursand boʻlinglar. Yana aytaman: xursand boʻlinglar!
5.Sizlarning insonparvarligingiz barchaga ma’lum boʻlsin; Rabbimiz yaqin.
6.Hech narsadan tashvish qilmanglar, lekin har doim ibodatda va iltijoda boʻlib, har bir tilagingizni Xudoning oldida minnatdorchilik bilan izhor qilinglar.
7.Shunda inson xayoliga sigʻmaydigan, Xudo bergan tinchlik sizning koʻnglingiz va fikr-xayolingizni xotirjam qiladi.
8.Xullas, ey birodarlar, nima haqiqiy, nima moʻtabar, nima toʻgʻri, nima sof, nima yoqimli, nima faxrli boʻlsa, qandaydir bir fazilat, qandaydir maqtanarli xislat bor boʻlsa, bular haqida fikr qilinglar.
9.Sizlar mendan nimani oʻrganib qabul qilgan boʻlsangiz, nimani eshitib, koʻrgan boʻlsangiz, oʻshani qilinglar, shunda tinchlik bergan Xudo sizlarga yor boʻladi.
10.Men, Rabbim haqi, sizlardan juda xursandmanki, nihoyat, men haqimdagi gʻamxoʻrlik tuygʻularingiz uygʻondi. Sizlar ilgari ham gʻamxoʻrlik qilardingiz-u, ammo buni koʻrsatishga fursatingiz yoʻq edi.
11.Bularni muhtojlikdan aytayotganim yoʻq. Chunki men har qanday sharoitda boriga qanoat qilishga oʻrganganman.
12.Men tanqislikda ham, moʻl-koʻlchilikda ham qanday hayot kechirishni bilaman. Har qanday sharoitda va har yerda ham toʻq boʻlish, ham och qolish, ham farovonlikda yashash, ham muhtojlikda qolishning sirlarini oʻrganganman.
13.Meni qoʻllab-quvvatlayotgan Iso Masihning madadi bilan har narsani qila olaman.
14.Har holda, sizlar mening qaygʻularimga sherik boʻlib, yaxshi ish qildingizlar.
15.Bilasizlarki, ey filippiliklar, men Makedoniyadan chiqib, Xushxabarni birinchi marta yoya boshlagan paytlarimda, sizlardan boshqa Masih jamoatlaridan birontasi ham menga moddiy yordam bermadi.
16.Hatto Salonika shahrida boʻlganimda ham, sizlar bir-ikki marta ehtiyojimni qondirmoq uchun u yerga yordam yubordingizlar.
17.Men buni sadaqa soʻrab gapirayotganim yoʻq. Balki sizning foydangizga boʻladigan barakani istab gapiryapman.
18.Menda hamma narsa bor, hatto moʻlchilikda yashayapman. Sizlar yuborgan tortiqlarni Epafroditdan olib, oʻzimga toʻq boʻlib yuribman. Mana bu tortiqlar – Xudo sha’niga tutatiladigan xushboʻy tutatqilar, Xudoga maqbul boʻladigan qurbonliklardir.
19.Egamning Oʻzi sizlarning har qanday ehtiyojingizni Iso Masih orqali, Oʻzining ulugʻvor boyligi bilan qondiradi.
20.Otamiz Xudoga abadulabad shon-sharaflar boʻlsin! Omin.
21.Iso Masih azizlarining har biriga salom aytinglar. Men bilan birga boʻlgan birodarlar sizlarga salom yoʻllayaptilar.
22.Butun Xudoning azizlari, xususan Qaysar xonadonidagilar, sizlarga salom yoʻllayaptilar.
23.Rabbimiz Iso Masihning inoyati sizning ruhingizga yor boʻlsin. Omin.

Colossians I
1.Xudoning irodasi ila Iso Masihning havoriysi boʻlgan men – Pavlus va birodarimiz Timoʻtiydan
2.Kolosa shahridagi Masihga sidqidildan berilgan muqaddas birodarlarimizga salom!
3.Otamiz Xudodan [va Rabbimiz Iso Masihdan] sizlarga inoyat va tinchlik ato boʻlsin.     Sizlarning haqingizga ibodat qilar ekanmiz, Rabbimiz Iso Masihning Otasi – Xudoga doim shukronalar bildiramiz.
4.Chunki Iso Masihga boʻlgan imoningiz va butun ahli moʻminga qoʻygan mehr-muhabbatingizdan xabardormiz.
5.Bunga sizlar haqiqat kalomi, ya’ni Injil Xushxabari orqali erishdingizlar. Samoda oʻzlaringiz uchun tayyorlab qoʻyilgan xazina toʻgʻrisidagi Xushxabarni eshitib, umidvor boʻldingizlar.
6.Ana shu Xushxabar butun jahonga ham yoyildi, sizlarga ham yetib bordi. Sizlar Xudoning inoyatini eshitib, chini bilan anglab yetdingizlar. Oʻsha kundan beri Xushxabar sizning orangizda tobora tomir yoyib, samara bermoqda.
7.Manfaatingiz yoʻlida Masihning sodiq xizmatkori boʻlgan sevimli hamkorimiz Epafras ham ana shu xususda sizlarga ta’lim bergan edi.
8.Endi u sizning ilhomli mehr-muhabbatingiz haqida ham bizga xabar qildi.
9.Shuning uchun biz bu haqda eshitgan kunimizdan beri sizlar uchun ibodat qilishni kanda qilmayapmiz. Xudodan shuni soʻraymizki, Uning irodasini toʻla anglashingiz uchun Oʻzi sizlarga har qanday ilohiy hikmat va fahm-idrok ato qilsin,
10.toki sizlar Rabbingizga munosib yashab, Uni har jihatdan mamnun qilinglar, har turli xayrli ishda samarali boʻlinglar, Xudoni tanib-bilib ulgʻayinglar,
11.Uning ulugʻvor kuch-qudratidan bahra olib, toʻla-toʻkis baquvvat boʻlinglar, hamma narsaga sabr-toqat va sevinch bilan chidab,
12.Otamiz Xudoga shukrona qilinglar. Chunki U Oʻz azizlariga va’da qilgan nurli merosdan bizni bahramand qildi.
13.Bizni zulmat hukmronligidan ozod qilib, sevimli Oʻgʻlining Shohligiga koʻchirdi.
14.Xudoning Oʻgʻli bizning oʻrnimizga qurbon boʻldi, Oʻz qonini toʻkib gunohlarimizni yuvdi.
15.Iso Masih koʻrinmas Xudoning in’ikosidir. U butun maxluqot ustidan, xuddi toʻngʻich singari, birinchi oʻrinda turadi.
16.Koʻkdagi va yerdagi borliq mavjudot, koʻrinadigan va koʻrinmaydigan maxluqot,  u dunyoyu bu dunyodagi har qanday taxtu toj, saltanatu hukmronlik U orqali yaratilgan. Hamma narsa U orqali va U uchun yaratilgan.
17.Uning Oʻzi esa hamma narsadan avval mavjud edi. Borliq mavjudot Uning soyasida mavjuddir.
18.U Oʻz badani, ya’ni ummatining boshidir. U oʻliklar ichidan birinchi boʻlib tirilgani uchun, hammaning ilgʻori va boshidir.
19.Xudo butun kamolotni Unda jo qilishni xush koʻrdi.
20.Uning vositasi bilan Xudo yeru koʻkdagi borliq mavjudotni Oʻzi bilan yarashtirishga qaror qildi. Xochda toʻkilgan qonni inobatga olib, Xudo Oʻzi yaratganlar bilan sulh tuzdi.
21.Mana, sizlar ham bir vaqtlar yomon ishlar qilib, yaramas fikrda boʻlib, Xudoga begona va dushman edingizlar.
22.Endi esa Masih Oʻzining insoniy badanini qurbonlikka bagʻishlab, Oʻz oʻlimi orqali sizlarni Xudo bilan yarashtirdi, Xudo huzuriga sizlarni muqaddas, aybsiz va nuqsonsiz holda taqdim qildi.
23.Sizlar endi eshitgan Xushxabarga qattiq e’tiqod qoʻyib, umidingizdan qaytmasangiz, imoningizda mahkam, ogʻishmay tursangiz, boʻldi. Injil Xushxabari osmoni falak ostida Xudo yaratgan barcha jonzodga yetkazildi, men – Pavlus esa bu Xushxabarning fidoyisi boʻldim.
24.Men hozirgi vaziyatda sizlar uchun azob tortayotganimga sevinaman. Masihning Oʻz badani, ya’ni ummati uchun tortmagan qaygʻularini men oʻz tanamda tortib toʻldiryapman.
25.Xudoning menga topshirigʻi boʻyicha, men Masih ummati ustidan mas’ul xizmatkor boʻldim, Xudo kalomini toʻliq targʻib qilish vazifasini oʻz zimmamga oldim.
26.Ana shu kalom oʻtgan asrlar va avlodlardan sir tutilib, hozir esa Xudoning azizlariga oshkor boʻldi.
27.Xudo dunyo xalqlari uchun saqlagan ushbu sirning naqadar boy va ulugʻvorligini Oʻz azizlariga ochib berishga rozi boʻldi, chunonchi ulugʻvor umidimizning magʻzi – sizning ichingizdagi Masih.
28.Shunga koʻra, biz Masihga ishongan har bir odamni mukammal holda Xudoga taqdim etmoqchimiz. Har bir odamga aql oʻrgatib, butun donolik bilan ta’lim-tarbiya berib, Masihni targʻib qilmoqdamiz.
29.Men ham ana shu maqsadda jon-jahdim bilan xizmat qilar ekanman, menga kuchli ta’sir qilayotgan Rabbimning qudratiga suyanaman.

Colossians II
1.Men sizlar uchun, shuningdek, Laodikiya shahridagilar hamda shaxsan yuzimni koʻrmagan  imonlilarning hammasi uchun naqadar zoʻr gʻayrat koʻrsatayotganimni bilishingizni istayman.
2.Maqsadim shuki, sizlar dadil boʻling, muhabbat ruhida birlashing, fahm-idrok va toʻla komil ishonch bilan Otamiz Xudoning siri – Masihni payqab oling.
3.Chunki hikmat va ilmu ma’rifatning hamma xazinalari Masihda pinhondir.
4.Buni men shuning uchun aytyapmanki, hech kim sizlarni tilyogʻlamalik qilib yoʻldan ozdirmasin.
5.Men garchi jisman sizning orangizda boʻlmasam ham, ruhan orangizdaman, sizlarning tartib-intizomingiz va Masihga boʻlgan sogʻlom imoningizni koʻrib sevinyapman.
6.Endi sizlar Iso Masihni Rabbimiz deb qabul qilgan ekansizlar, U bilan aloqada boʻlib yashanglar.
7.Olgan ta’limotingizga muvofiq, Unda tomir yoyib, qaror toping, imoningizda qattiq turing, shu yoʻlda rivojlanib borib, Xudoga shukronalar tilingizdan tushmasin.
8.Ehtiyot boʻlinglar, hech kim falsafa va quruq safsatalar bilan sizlarni avramasin. Bunday gaplar Masihga emas, balki insonlarning an’anasiga, dunyoning xurofiy unsurlariga asoslanadi.
9.Xudoning butun borligʻi toʻla-toʻkis Masih vujudida mavjuddir.
10.Har turli hukmronlik va hokimiyatning boshi Masih bilan aloqada boʻlib, sizlar ham toʻla-toʻkis boʻldingizlar.
11.Sizlar Masih bilan aloqada boʻlib sunnat ham qilindingizlar. Bu Masihning sunnati boʻlib, inson qoʻli bilan qilinmaydi, bu sunnat gunohkor vujudning kesib tashlanishi demakdir.
12.Sizlar imon keltirganda suvga choʻmib, Masih bilan birga koʻmildingizlar. Shuningdek, Masihni tiriltirgan Xudoning qudratiga qattiq inonib, Masih bilan birga tirildingizlar.
13.Ilgari sizlar sunnatsiz, ya’ni gunohga botgan holatda boʻlib, oʻlik edingizlar. Endi esa Xudo barcha gunohlaringizni kechirib, sizlarni Masih bilan birga yangi hayot uchun tiriltirdi.
14.Bizga qarshi yozilgan, mahkumligimizni bildiruvchi aybnomani Xudo oʻchirdi, ya’ni uni  Masih bilan birga xochga mixlab, kuchdan qoldirdi.
15.Oʻsha xoch orqali  ruhiy hokim va hukmronliklar ustidan ham gʻalaba qozondi. Ularning qurol-yarogʻini olib qoʻydi-da, ularni Oʻzining tantanali yurishida yurgizib, rasvoi olam qildi.
16.Shunday qilib, yegulik-ichgulik, diniy bayramlar, yangi oy yoki dam olish kunlari xususida hech kim sizlarga qonun-qoida chiqarmasin.
17.Bular kelajak dunyoning sharpasigina xolos, asli esa Masihdadir.
18.Farishtalarga sigʻinishni qoyil qiladigan, oʻz xayolida tugʻilgan “vahiylar”ga maftun boʻlgan, soxta kamtarlik koʻrsatib, oʻzining insoniy fikrlashi bilan behuda magʻrurlanib ketgan hech bir kishi sizlarni vasvasaga solmasin.
19.Bunday kishilar  Oʻz ummatining Boshi boʻlgan Masihdan ajralgan. Ana bu Boshdan butun badan hayotbaxsh kuch olib, payu boʻgʻinlar orqali oʻzaro ulanib, Xudo xohlagan yoʻlda oʻsadi.
20.Agar sizlar Masih bilan birga oʻlgan boʻlsangizlar, dunyoning xurofiy kuchlari oldida ham oʻlgan boʻlasizlar. U holda yana nima uchun bu dunyoga qul boʻlgandek,
21.“tegma”, “tutma”, “yema” kabi qonun-qoidalarga boʻysunasizlar?
22.Bu qoidalarning hammasi faqat qoʻllanib yoʻq boʻluvchi narsalar bilan bogʻliq boʻlib, insonlarning buyruq va an’analariga tayanadi.
23.Garchi bular natijasida paydo boʻladigan beboshlarcha dindorlik, oʻzini moʻminlikka solish, badanni qiynash odamlarga hikmatday tuyulsa-da, aslida nafsga oʻt, nafsoniyatga dogʻ tushiradi.

Colossians III
1.Sizlar Masih bilan birga tirilgan ekansiz, yuqoridagi, Masih boʻlgan joydagi narsalarni izlanglar; U samoda Xudoning oʻng tomonida oʻtiribdi.
2.Fikringiz yer yuzidagi emas, samodagi narsalar bilan band boʻlsin.
3.Chunki sizlar oʻlgansizlar,  yangi hayotingiz esa Masih bilan Xudo huzurida pinhondir.
4.Hayotingizning oʻzi – Masihdir. U olamga qaytib zohir boʻlgach, sizlar U bilan birga ulugʻvor tusda zohir boʻlasizlar.
5.Shunday qilib, yerga xos nafsingizni tiyib, fahshbozlik, nopoklik, yomon hirsu havaslar hamda butparastlik bilan teng boʻlgan tamagirlikni oʻldiringlar.
6.Bular sababli Xudoning gʻazabi itoatsiz bandalarning boshiga tushadi!
7.Sizlar ham bir vaqtlar bu kishilar bilan yotib-turib, ayni shunday ishlar qilar edingizlar.
8.Ammo endi gʻazab, jahl, ginalarning hammasini bir chetga yigʻishtirib qoʻyinglar. Ogʻzingizdan hech qanday jerkish yoki nojoʻya soʻz chiqmasin.
9.Bir-biringizga yolgʻon gapirmanglar. Chunki sizlar eski insonni yomon odatlari bilan birga oʻzingizdan soqit qildingizlar.
10.Buning oʻrniga Xudoni tanib-bilish sari yangilanayotgan, Yaratuvchining suratiga oʻxshab borayotgan yangi insonni qabul qildingizlar.
11.Shu nuqtayi nazardan endi na yunoniy bor, na yahudiy; na sunnatli bor, na sunnatsiz; na johil bor, na madaniyatsiz; na qul bor, na ozod. Zero Masih hamma narsadir va hamma narsadadir.
12.Xudo sizlarni azizlarim deb tanlagan, sizlar muqaddassiz. Shunga koʻra rahm-shafqat, koʻngilchanlik, kamtarlik, muloyimlik va sabr-toqatni zeb-ziynat qilib taqinglar.
13.Bir-biringizga nisbatan chidamli va kechirimli boʻlinglar. Agar bir kishi ikkinchisidan xafa boʻlsa, Masih sizlarni kechirgani kabi, sizlar ham bir-biringizni kechiringlar.
14.Yana bularning ustiga kamolot choʻqqisi boʻlgan muhabbat tojini kiyinglar.
15.Masih ato qilgan tinchlik dilingizda hokim boʻlsin. Sizlar bir badanning a’zolari kabi tinch-totuv boʻlishga da’vat etilgansizlar. Shuningdek, minnatdor boʻlinglar.
16.Masihning kalomi sizda chuqur oʻrnashib, yashnayversin. Butun donolik bilan bir-biringizga ta’lim bering, nasihat qiling. Zabur xonishi, ilhomli qoʻshiqlar va madhiyalar bilan, chin koʻngildan, minnatdorchilik bilan Xudoni tarannum etinglar.
17.Nima aytsangiz yoki nima qilsangizlar, hammasini Rabbimiz Iso nomidan qilib, U orqali Otamiz Xudoga shukrona aytinglar.
18.Ey xotinlar, Rabbimiz bilan aloqada yashovchilarga munosib, erlaringizga itoat etinglar.
19.Ey erkaklar, xotinlaringizni sevinglar, ularga qoʻpol muomalada boʻlmanglar.
20.Ey bolalar, har narsada ota-onalaringizning soʻziga quloq solinglar, chunki bu Rabbimizga ma’qul keladi.
21.Ey otalar, ruhiy tushkunlikka tushmaslik uchun bolalaringizni ranjitavermanglar.
22.Ey qullar, dunyodagi xoʻjayinlaringizga har narsada itoat etinglar. Buni insonga yoqmoq uchun, xoʻjakoʻrsinga emas, balki soddadillik bilan, Xudodan qoʻrqib qilinglar.
23.Qiladigan har bir ishni insonlar uchun emas, Rabbingiz uchun qilayotganday, chin qalbdan bajaringlar.
24.Xudodan abadiy mukofot olishingizni oʻylab, Egangiz Masihga xizmat qilinglar.
25.Kimki nohaqlik qilsa, qilmishiga yarasha jazo oladi. Xudo yuz-xotirchilik qilmaydi.

Colossians IV
1.Ey xoʻjayinlar, sizning ham osmonda Egangiz borligini bilib, qullaringizga odil boʻling, haqini toʻliq beringlar.
2.Toat-ibodatga astoydil berilinglar; ibodat qilishda hushyor boʻlib, shukrona qilinglar.
3.Shuningdek, bizlar uchun ham ibodat qilinglar: biz Xudoning kalomini targʻib qilishimiz va Masih sirini bayon etishimiz uchun Oʻzi bir eshikni ochib bersin. Men ana shu sir tufayli qamoqdaman.
4.Bu sirni munosib ravishda izhor eta olishimni Xudodan soʻranglar.
5.Fursatni gʻanimat bilinglar, safingizda boʻlmaganlar bilan oqilona yoʻl tutinglar.
6.Har bir odamga qanday javob berish lozimligini bilinglar, soʻzingiz hamisha fayzli va mazali boʻlsin.
7.Rabbimning sodiq xizmatkori, hamkorim va suyukli ukam Tixik men haqimdagi barcha narsalarni sizlarga bildiradi.
8.Ana shu maqsadda uni oldingizga joʻnataman: u koʻngillaringizni tinchitib, ahvolingizdan xabar olib kelsin.
9.Sodiq va sevimli birodarimiz, hamshaharingiz Oʻnisim ham Tixik bilan birga oldingizga boradi. Ular bu yerda yuz bergan hamma narsani sizlarga aytib berishadi.
10.Men bilan birga qamalgan Aristarx va Barnaboning jiyani Mark ham sizlarga salom yoʻllayaptilar. Mark haqida buyruq olgansizlar; agar oldingizga borsa, uni yaxshi qabul qilinglar.
11.Yustus laqabli Iso ham sizlarga salom yoʻllayapti. Xudoning Shohligi yoʻlida mehnat qilayotgan bulardan boshqa yahudiy hamkorlarim yoʻq. Ular menga yupanch boʻlib kelmoqdalar.
12.Iso Masihning quli, hamshaharingiz Epafras sizlarga salom yoʻllayapti. Sizlar Xudoga ma’qul boʻlgan hamma narsani bajaruvchi yetuk, ishonchi komil kishilar boʻlib ogʻishmay turinglar, deb Epafras zoʻr gʻayrat bilan, tinmay ibodat qilmoqda.
13.U sizlar uchun hamda Laodikiya va Iyerapol shaharlaridagi Masih jamoatlari uchun ne-ne zahmatlar chekkaniga oʻzim shohidman.
14.Sevimli tabib Luqo va Dimas sizlarga salom yoʻllashyapti.
15.Laodikiya shahridagi birodarlarga, ayniqsa Nimfa va uning uyida toʻplanadigan jamoatga salom aytinglar.
16.Bu maktubim orangizda oʻqib berilgandan keyin, Laodikiyadagi Masih jamoatiga ham oʻqitinglar. Sizlar esa Laodikiyadan keladigan maktubni oʻqinglar.
17.Arxippga: “Sen Rabbimiz yoʻlida boʻyningga olgan xizmatni ado qilish uchun ehtiyot boʻl”, – deb aytinglar.
18.Men, Pavlus, oʻz qoʻlim bilan bu duoyi salomni yozyapman. Qamoqda yotganimni esdan chiqarmanglar.     Xudoning inoyati sizlarga yor boʻlsin. Omin.

1st Thessalonians I
1.Otamiz Xudo va Rabbimiz Iso Masihning ummati boʻlgan Salonika shahridagi imonlilar jamoatiga Pavlus, Silvan va Timoʻtiydan salom! Otamiz Xudodan va Rabbimiz Iso Masihdan sizlarga inoyat va tinchlik boʻlsin.
2.Ibodatlarimizda tinmay sizlarni xotirlab, hammalaringiz uchun Xudoga shukr qilamiz.
3.Chunki sizlar imon bilan ish qilib, muhabbat bilan zahmat chekasiz, faqat Rabbimiz Iso Masihga umid bogʻlab, U tufayli sabr-toqat qilasizlar. Shuning uchun Otamiz Xudo huzurida sizlarni eslab turamiz.
4.Ey birodarlar, Xudo sizlarni sevib, tanlaganini bilamiz.
5.Biz Injil Xushxabarini sizlarga quruq soʻz bilan emas, balki qudrat bilan, Muqaddas Ruh kuchi bilan, toʻla ishontirish kuchi bilan xabarlab keldik. Biz orangizda boʻlganimizda qanday namunali turmush kechirganimizni oʻzlaringiz bilasizlar.
6.Shunday qilib, sizlar koʻp qaygʻuda boʻlsangiz ham, Muqaddas Ruhdan ilhom olib, oʻzingizda sevinch hosil qildingizlar, Xudoning kalomini qabul etib, bizga ham, Rabbimizga ham ergashdingizlar.
7.Makedoniya va Axaya oʻlkalaridagi butun imonlilarga oʻrnak boʻlib qoldingizlar.
8.Rabbimiz Isoning kalomi sizlardan boshlab yoyildi. Sizlarning Xudoga boʻlgan imoningizning shuhrati yolgʻiz Makedoniya va Axayagagina emas, hamma yoqqa ham tarqalib ketdi. Shuning uchun endi bizning biror narsa gapirishimizga hojat qolmadi.
9.Hamma eshitganlarning ham aytishlaricha, sizlar bizni yaxshi qabul qildingizlar, butlarga sigʻinishdan qaytib, barhayot va haqiqiy Xudoga tavakkal qildingizlar. Endi Xudoga xizmat qilayotib,
10.Uning Oʻgʻli Isoning koʻkdan tushishiga koʻz tutib yuribsizlar. Xudo Oʻz Oʻgʻli Isoni tiriltirdi, toki U bizni kelajak Xudo gʻazabidan xalos qilsin.

1st Thessalonians II
1.Ey birodarlar, oldingizga borib qilgan ziyoratimizning befoyda boʻlmaganini oʻzlaringiz bilasizlar.
2.Yana avvaldan bilasizlarki, undan oldin Filippi shahrida azob chekib, haqoratga uchragan edik. Ammo bu shiddatli qarshiliklarga qaramasdan, Xudo Oʻz Xushxabarini sizlarga ham yetkazish uchun bizga jasorat berdi.
3.Biz nasihat qilar ekanmiz, bizda na xato, na nopok niyat, na biron hiyla boʻlgan.
4.Biz insonlarga yoqish uchun oʻzimizcha gapirmayapmiz. Aksincha, Xudo Xushxabarni bizga ishonib topshirdi, uni yetkazish uchun bizni loyiq topdi, shuning uchun biz faqat Xudoni xushnud etmoqchimiz. Yuraklarimizni U sinab koʻradi.
5.Siz yaxshi bilasizlarki, biz hech vaqt tilyogʻlamalik qilmadik, niqob ostida tamagirlikni ham koʻzlamadik. Xudo bunga shohid.
6.Biz na sizlardan, na boshqalardan insoniy shon-sharaf izlamadik.
7.Biz Masihning havoriylari kabi oldingizga salobat bilan kelishimiz mumkin edi. Ammo bolalarini ardoqlagan bir enaga kabi orangizda yuvosh boʻldik.
8.Sizlarga shu qadar koʻngil bogʻlagan edikki, faqat Xudoning Xushxabarinigina emas, balki oʻz jonimizni ham berishga tayyor edik. Chunki sizlar biz uchun aziz boʻlib qolgan edingizlar.
9.Ey birodarlar, sizlarga sarf qilgan mehnatu zahmatimizni esda tutinglar! Sizlarning birortangizga malol kelmasin, deb kechayu kunduz mehnat qildik va Xudoning Xushxabarini talqin qilib berdik.
10.Siz, imonlilar oldida biz qanday pokdil, solih va benuqson boʻlganimizga oʻzlaringiz ham, Xudo ham guvohdir.
11.Shuni ham bilasizlarki, ota oʻz bolalarini avaylagani kabi, biz ham har biringizni avaylab dalda berdik.
12.Biz sizlarga jiddiy nasihat qildik. Xudo Oʻzining ulugʻvor Shohligi soyasiga sizlarni chorladi, endi shunga loyiq suratda yashanglar, deb samimiy yolvordik.
13.Bizning tinmay Xudoga shukr qilishimizning yana bir sababi bor: sizlar Xudoning kalomini bizdan eshitganingizda, buni inson soʻzi sifatida emas, balki Xudo kalomi sifatida qabul qildingizlar. Bu kalom haqiqatan Xudo kalomi boʻlgani uchun, siz, imonlilarga ta’sir qilmoqda.
14.Ey birodarlar, sizlar Yahudiya oʻlkasidagi Iso Masih ummati boʻlgan Xudo jamoatlariga ergashdingizlar; ular yahudiylardan qanday azob chekkan boʻlsa, sizlar ham oʻz yurtdoshlaringizdan shunday xoʻrlik koʻrdingizlar.
15.Mana, yahudiylar Rabbimiz Isoni va paygʻambarlarni oʻldirishgan, bizni ham jabrlab, quvgʻin qilishgan. Ulardan Xudo rozi emas, ular barcha odamlarga ham dushmandir.
16.Ular boshqa xalqlarga va’z aytishimizni taqiqlab, ularning najot topishiga toʻsqinlik qilmoqdalar, shu tariqa tobora gunoh orttirib bormoqdalar. Ular allaqachon Xudoning gʻazabiga uchragan-ku.
17.Ey birodarlar, endi biz dilimiz bilan boʻlmasa-da, vujudimiz bilan qisqa bir muddat sizlardan judo boʻldik. Ammo sizlarni juda ham sogʻinib, diydoringizni koʻrishga jon-jahdimiz bilan harakat qilmoqdamiz.
18.Ha, biz, ayniqsa men, Pavlus, bir-ikki marta sizning oldingizga bormoqchi edik, lekin shayton bizga xalaqit berdi.
19.Zotan bizning umid va sevinchimiz kim? Rabbimiz Iso qaytib kelganda, Uning oldida faxrlanadigan tojimiz kim? Sizlardan boshqa kim ham boʻla olardi?!
20.Ha, sizlar biz uchun sharaf va quvonchsiz!

1st Thessalonians III
1.Biz endi boshqa toqat qilolmay, Afina shahrida yolgʻiz qolishga rozi boʻldik
2.va ukamiz Timoʻtiyni sizning oldingizga yuborishga qaror qildik. Timoʻtiy Masih Xushxabarini targʻib qilishda bizning hamkorimiz hamda Xudoning xizmatkoridir. U sizlarni imonda mustahkamlab, ruhlantiradi,
3.toki bu qaygʻular bilan yana birortasi yoʻldan toyib ketmasin. Taqdirimiz qaygʻuli ekanligini oʻzlaringiz bilasizlar.
4.Biz yoningizda boʻlganimizdayoq, biz uchun qaygʻusizlik boʻlmaydi, deb sizlarga ta’kidlagan edik. Bilganingizdek, xuddi shunday boʻldi.
5.Shuning uchun men ortiqcha sabr qilolmay, mabodo vasvasachi sizlarni yoʻldan ozdirmadimi, mehnatimiz behuda ketmadimi, deb imoningizning ahvolini bilish uchun ukamizni yubordim.
6.Endi esa Timoʻtiy oldingizdan qaytib kelib, imoningiz va sevgingiz haqida ezgu xabar berdi. Biz sizlarni sogʻinganimizdek, sizlar ham bizni sogʻinib qolibsiz, har doim bizni duo qilayotgan ekansiz, u gapirib berdi.
7.Shu sababdan, birodarlar, biz hamma qaygʻu va ehtiyojlarimiz orasida sizning imoningizning rivoji haqida bilib, tasalli topdik.
8.Ha, sizlar Rabbimiz bilan mahkam aloqada turaversangiz, bizning jonimiz kiradi.
9.Xudoyimiz huzurida sizlar sababli topgan baxt-saodatimiz uchun Unga qancha shukr qilsak ozdir.
10.Diydoringizni koʻrish va imoningizdagi kamchiliklarni toʻldirish uchun kechayu kunduz zoʻr berib Xudoga iltijo qilamiz.
11.Otamiz Xudoning Oʻzi va Rabbimiz Iso Masih yoʻlimizni sizlar tomon yoʻnaltirsin.
12.Biz sizlarni qancha sevsak, Rabbimiz Iso Masih bir-biringizga va barcha insonlarga boʻlgan muhabbatingizni shuncha koʻpaytirib yuborsin.
13.Shunda Rabbimiz Iso Masih Oʻzining barcha azizlari bilan birga osmondan tushib kelayotganda, sizning dillaringiz sobit boʻladi, siz Otamiz Xudo huzurida muqaddaslikda benuqson boʻlasizlar. Omin.

1st Thessalonians IV
1.Xullas, ey birodarlar, Xudoga ma’qul kelish uchun qanday yashashingiz kerakligi toʻgʻrisida bizdan ta’lim olgansizlar. Hozir ham shunday yashayotgan boʻlsangiz-da, bundan koʻproq ravnaq topinglar, deb Rabbimiz Iso haqi sizlardan yolvorib soʻraymiz.
2.Biz Rabbimiz Iso nomidan sizlarga qanday buyruqlar berganimizni, albatta, bilasizlar.
3.Xudoning irodasi shu: muqaddas boʻlinglar, zinodan oʻzingizni saqlanglar.
4.Har bir odam oʻz xotinini eplab, muqaddas va iffatli saqlasin.
5.Xudoni tanimagan xalqlar kabi shahvoniy hirsga berilmanglar.
6.Bu xususda hech kim birodariga firib berib, nohaqlik qilmasin. Oldindan sizlarga aytib, ogohlantirganimizdek, hamma bu ishlar uchun Xudo qasos oladi.
7.Chunki Xudo bizlarni nopoklikka emas, balki muqaddaslikka chaqirgan.
8.Demak, bu qoidani rad etgan kishi insonni emas, balki sizga Muqaddas Ruhni bergan Xudoni rad etgan boʻladi.
9.Birodarlik muhabbati toʻgʻrisida sizlarga yozishning hojati yoʻq. Chunki bir-biringizni sevishni Xudodan oʻrgangansizlar.
10.Zotan sizlar Makedoniya oʻlkasi boʻylab yashovchi barcha birodarlaringizga ham shunday munosabatda boʻlyapsizlar. Shunga qaramay, sizlarni yanada koʻproq ravnaq topishga undamoqchimiz.
11.Birodarlar, biz sizlarga: osoyishta yashash, shaxsiy ishlaringiz bilan mashgʻul boʻlish, halol ishlashga jon kuydiringlar, deb buyurgan edik.
12.Yana hech kimga muhtoj boʻlmasdan, boshqa odamlarning koʻzi oldida odob bilan yashanglar.
13.Ey birodarlar, umidsizlikda yashayotgan boshqa odamlarga oʻxshab gʻamgin boʻlmanglar, deb bu olamdan koʻz yumib ketganlarning ahvoli haqida sizlarni xabardor qilmoqchimiz.
14.Biz Isoning oʻlib, tirilganiga ishonamiz. Shunga oʻxshab, Xudo Isoga ishongan marhumlarni ham U bilan birga qaytarib keltiradi.
15.Buni sizlarga Rabbimiz kalomi kabi aytyapmiz: biz, tiriklar, ya’ni Rabbimiz Iso kelishiga qadar hayot boʻlganlar, oʻlganlardan ilgari kelmaymiz.
16.Chunki Rabbimiz Iso Oʻzi buyuk nido, bosh farishtaning sadosi, Xudoning karnayi bilan osmondan tushadi. Avval Masihga ishongan marhumlar tiriladilar.
17.Soʻngra biz, tirik qolganlar, ular bilan birga Rabbimizni havoda kutib olish uchun bulutlar bilan koʻtarilamiz. Shu tariqa hamisha Rabbimiz bilan birga boʻlamiz.
18.Ana shu soʻzlar bilan bir-biringizni ovuntiringlar.

1st Thessalonians V
1.Ey birodarlar, bu voqealar roʻy beradigan zamon va muddatlar haqida sizlarga yozishning hojati yoʻq.
2.Chunki oʻzlaringiz yaxshi bilasizlarki, kechasi oʻgʻri qanday kelsa, mahshar kuni ham shunday keladi.
3.Xuddi homilador xotinni toʻlgʻoq tutib qolganidek, insonlar tinch va osoyishta deb yurganda, toʻsatdan ularning boshiga halokat keladi va undan aslo qochib qutula olmaydilar.
4.Sizlar esa, ey birodarlar, qorongʻilikda emassizlarki, oʻsha kun oʻgʻri kabi sizlarni bosib olsin.
5.Hammalaringiz yorugʻlik va kunduzning oʻgʻillarisizlar. Biz kechaga ham, qorongʻilikka ham taalluqli emasmiz.
6.Shuning uchun boshqalar kabi uxlamaylik, bedor va hushyor boʻlaylik.
7.Uxlaganlar kechasi uxlaydilar, sarxush boʻlganlar kechasi sarxush boʻladilar.
8.Lekin biz kunduzga oidmiz. Shu tufayli imon va muhabbat qalqonini olaylik, najotga umidvorlik dubulgʻasini kiyaylik, hushyor boʻlaylik.
9.Chunki Xudo bizni gʻazab uchun emas, balki Rabbimiz Iso Masih orqali najot topish uchun tayin etdi.
10.Rabbimiz Iso Masih biz uchun oʻldi. Biz hayot boʻlsak yoki hayotdan koʻz yumsak ham, hamisha U bilan birga yashaymiz.
11.Shuning uchun hozir ham qilayotganingizdek, bundan keyin ham bir-biringizga dalda berib, yordam qilinglar.
12.Ey birodarlar, orangizda mehnat qilib, Rabbimiz yoʻlida sizlarga boshchilik qilib, yoʻl-yoʻriq beradiganlar bor, ularni qadrlashingizni iltimos qilaman.
13.Qilgan ishlari tufayli ularni chin qalbdan sevib, hurmat qilinglar. Bir-biringiz bilan tinch-totuv yashanglar.
14.Sizlarga yolvoramiz, birodarlar: ishyoqmaslarga yoʻl-yoʻriq koʻrsatinglar, jasoratsizlarning ruhini koʻtaringlar, kuchsizlarga yordamlashinglar, hammaga sabr-toqatli boʻlinglar.
15.Hech kim oʻzgaga yomonlik evaziga yomonlik qilmasin. Aksincha, har doim bir-biringiz, qolaversa, hamma uchun ham yaxshilikni izlanglar.
16.Hamisha xursand boʻlinglar,
17.tinmay toat-ibodat qilinglar,
18.har qanday sharoitda ham Xudoga shukr qilinglar. Bu – Xudoning irodasi, chunki sizlar Iso Masih ummatisizlar.
19.Ruhning alangasini susaytirmanglar.
20.Paygʻambar karomatini kamsitmanglar.
21.Hamma narsani sinab koʻringlar, yaxshilikka yopishib olinglar.
22.Har xil yomonliklardan oʻzingizni saqlanglar.
23.Tinchlik manbayi boʻlgan Xudoning Oʻzi sizlarni butunlay muqaddas qilsin. Rabbimiz Iso Masih kelguncha, butun ruhingiz, joningiz va taningiz benuqson saqlansin.
24.Sizlarni da’vat etgan Xudo Oʻz soʻziga sodiqdir, U aytganini bajaradi.
25.Birodarlar, bizlar uchun ibodat qilinglar.
26.Butun birodarlarga muqaddas oʻpish bilan salom aytinglar.
27.Bu maktubni barcha muqaddas birodarlarimga oʻqib berishingizni Rabbim Iso haqi qattiq buyuraman.
28.Rabbimiz Iso Masihning inoyati sizlarga yor boʻlsin. Omin.

2nd Thessalonians I
1.Otamiz Xudo va Rabbimiz Iso Masihning ummati boʻlgan Salonika shahridagi imonlilar jamoatiga Pavlus, Silvan va Timoʻtiydan salom!
2.Otamiz Xudodan va Rabbimiz Iso Masihdan sizlarga inoyat va tinchlik boʻlsin.
3.Ey birodarlar, biz sizlar uchun hamisha Xudoga shukr qilishni burchimiz deb bilamiz. Sizlar bunga munosibsiz, chunki imoningiz kun sayin mukammallashib, oʻzaro birodarlik muhabbatingiz koʻpayib bormoqda.
4.Sizlar boshdan kechirayotgan butun ta’qibu qaygʻularga sabr-qanoat va e’tiqod bilan chidab turibsiz. Ana shu sababdan biz Xudoning jamoatlari oldida sizlar bilan faxrlanamiz.
5.Sizlar Xudoning Shohligiga loyiq topilishingiz uchun, bu azoblarni chekmoqdasizlar. Bular Xudoning adolatli hukmidan dalolat bermoqda.
6.Xudoning adolati yana shundan ham iboratki, sizlarga azob berayotganlarga U oʻziga yarasha jazosini beradi,
7.siz, azob chekayotganlarni esa biz bilan birga rohat-farogʻatga erishtiradi. Rabbimiz Iso Oʻzining qudratli farishtalari bilan birga olov alangasida osmondan tushib zohir boʻlgan vaqtda, bu voqea sodir boʻladi.
8.Oʻshanda Rabbimiz Iso Xudoni tanimagan va Oʻzining Xushxabariga itoat etmagan shakkoklardan oʻch oladi.
9.Ular Rabbimizning huzuri va hashamatli qudratidan olis, abadiy halokat jazosiga mahkum boʻladilar.
10.Rabbimiz Iso kelgan kuni barcha imonlilarni hayratda qoldiradi va Oʻz azizlari orasida ulugʻlanadi. Ana, sizlar ham oʻsha imonlilar qatorida turasiz, chunki bizning guvohligimizga ishongansizlar.
11.Shu sababdan biz tinmay sizlar uchun ibodat qilamiz: Xudoyimiz sizlarni Oʻz da’vatiga loyiq koʻrsin, Oʻziga xos kuch-qudrat bilan butun yaxshi murod-maqsadingizni roʻyobga chiqarsin, har bir imonli ishingizga omad bersin,
12.shu yoʻsin Rabbimiz Isoning ismi sizlarda ulugʻlansin va U sizlarni ham ulugʻlasin. Xudoyimiz va Rabbimiz Iso Masihning inoyatli irodasi ana shu.

2nd Thessalonians II
1.Ey birodarlar, Rabbimiz Iso Masih osmondan tushib, sizlar bilan qoʻshilishi arafasida sizlardan iltimos qilamiz:
2.“Rabbimiz kuni keldi”, deb da’vo qilayotgan hech qanday ruh yoki soʻz, bizning nomimizdan bitilganday qilib koʻrsatilgan hech qanday maktub aqlingizni darrov adashtirmasin, sizlarni choʻchitmasin.
3.Hech kim sizlarni turli yoʻllar bilan aldamasin. Chunki imondan qaytish vaqti kelmaguncha, taqdiri halokat boʻlgan dajjol paydo boʻlmaguncha, oʻsha kun kelmaydi.
4.Dajjol esa ilohiy va tabarruk hisoblangan hamma narsaga qarshi turadi, oʻzini hammadan ustun hisoblaydi, hattoki Xudoning ma’badida oʻtirib, oʻzini Xudo qilib koʻrsatadi.
5.Esingizda yoʻqmi, men yoningizda boʻlgan paytimda bularni sizlarga aytib turardim.
6.Dajjol belgilangan vaqtda paydo boʻlishiga endi nima monelik qilayotganini bilasizlar.
7.Garchi yovuzlikning sirli kuchi hozirdanoq amal qilsa ham, ammo unga monelik qilayotgan  ilohiy Zot gʻoyib boʻlmagunga qadar, bu sir oshkor boʻlmaydi.
8.Oʻshandagina dajjol paydo boʻladi. Lekin Rabbimiz Iso osmondan tushib, Oʻzining nafasi bilan uni oʻldiradi, ulugʻvor koʻrinishi bilan uni mahv etadi.
9.Ungacha dajjol shaytonning kuchi bilan har turli qudratli ishlar, ajoyibotlar, soxta moʻjizalar koʻrsatadi.
10.U halok boʻladiganlarni har turli nohaq vasvasalar bilan yoʻldan ozdiradi. Bu kishilar haqiqat sevgisini qabul qilmaganlari uchun halok boʻladilar, najot topa olmaydilar.
11.Ana shu sababdan Xudo ularga aldovchi bir kuch yuboradi, ular esa yolgʻonga ishonib ketadi.
12.Shu yoʻsin haqiqatga ishonmagan, nohaqlik qilishdan zavqlanadigan barcha odamlar tegishli jazosini oladilar.
13.Ey Rabbimiz sevgan birodarlar, sizlar uchun hamisha Xudoga shukr qilish bizning burchimiz. Chunki sizlar Muqaddas Ruh orqali muqaddas qilindingizlar va haqiqatga imon keltirib, najot topdingizlar. Ana shu maqsadda Xudo azaldan sizlarni tanladi,
14.Rabbimiz Iso Masihning ulugʻvorligiga erishishingiz uchun, U biz targʻib qilayotgan Injil Xushxabari orqali sizlarni Oʻziga da’vat etdi.
15.Shunday qilib, ey birodarlar, mahkam boʻlinglar. Xoh ogʻzaki xabar, xoh maktub orqali bizdan olgan rivoyatlarga rioya qilinglar.
16.Rabbimiz Iso Masih hamda Otamiz Xudo bizni sevib, rahm-shafqat koʻrsatdi, bizga boqiy tasalli va porloq bir umidni ato etdi.
17.Uning Oʻzi koʻngillaringizni koʻtarsin, har qanday xayrli ish va soʻz uchun quvvat bersin.

2nd Thessalonians III
1.Xullas, ey birodarlar, Rabbimiz kalomi xuddi sizlarda boʻlgani singari, bizning oramizda ham tez yoyilishi va ulugʻlanishi uchun ibodat qilinglar.
2.Buzuq va yovuz odamlardan qutulishimiz uchun ham ibodat qilinglar; chunki hamma ham imonli emas.
3.Rabbimiz esa ishonchlidir. U sizlarni qoʻllab-quvvatlab, yovuz shaytondan saqlab qoladi.
4.Biz buyurgan narsalarni bajo keltirayotganingizga va yana bajo keltirishingizga, Rabbimiz haqi, aminmiz.
5.Rabbimiz Iso Masih yuraklaringizni Xudoning mehr-muhabbati va Oʻzining sabr-bardoshiga yoʻnaltirsin.
6.Ey birodarlar, Rabbimiz Iso Masih nomi bilan sizlarga buyuramiz: bizdan qabul qilgan rivoyatlarga xilof tarzda bekor yurgan har bir birodardan uzoqlashing.
7.Bizdan qanday oʻrnak olishingiz kerakligini oʻzlaringiz bilasizlar. Chunki biz orangizda boʻlganda bekorchi emas edik.
8.Hech kimning nonini tekin yemasdik, biron kishiga ogʻirligimiz tushmasligi uchun kechayu kunduz yumush qilib, zahmat chekardik.
9.Haqqimiz boʻlmaganidan emas, balki sizlarga namuna boʻlishimiz uchun va siz bizdan oʻrnak olishingiz uchun, shunday qilar edik.
10.Yoningizda boʻlganimizda: kim ishlashni istamasa, ovqat ham yemasin, deb buyurgan edik.
11.Endi ba’zilaringiz bekorchi boʻlib, hech ish qilmay hovliqib yurganliklaringizni eshityapmiz.
12.Bunday odamlarga Rabbimiz Iso Masih nomidan oʻtinamiz va buyuramizki, tinch ishlab, halol non yesinlar.
13.Ey birodarlar, yaxshilik qilishdan horimanglar.
14.Agar biror kishi bu maktubda yozgan soʻzlarimizga rioya qilmasa, uni ajratib qoʻyinglar, u bilan munosabatni uzinglar, toki u uyalsin.
15.Bunday odamni dushman hisoblamasdan, birodaringiz kabi yoʻl-yoʻriq beringlar.
16.Tinchlik manbayi boʻlgan Rabbimizning Oʻzi sizlarga har doim va har yoʻsinda tinchlik bersin. Rabbimiz hammangizga yor boʻlsin.
17.Men, Pavlusning oʻz qoʻlim bilan yozgan duoyi salomim har bir maktubimda belgi boʻlib xizmat qiladi, men bunday yozaman.
18.Rabbimiz Iso Masihning inoyati hammangizga yor boʻlsin. Omin.

1 Timothy I
1.Xaloskorimiz Xudo va umidvorimiz Iso Masihning buyrugʻiga koʻra Iso Masihning havoriysi boʻlgan men, Pavlus,
2.imonda haqiqiy oʻgʻlim Timoʻtiyga Otamiz Xudodan va Rabbimiz Iso Masihdan inoyat, marhamat va tinchlik tilayman.
3.Men Makedoniyaga ketayotganimda, sendan Efes shahrida qolgin, deb iltimos qilgan edim. U yerdagi ba’zi kishilarga boshqacha ta’limotni yoymasliklarini,
4.afsonalar va bepoyon shajaralar bilan band boʻlmasliklarini buyur. Bular xayolparastlikka sabab boʻladi, xolos. Lekin ilohiy reja roʻyobga chiqishi uchun imon kerak.
5.Nasihat qilishimdan maqsad ana shu, ya’ni sof yurakdan, toza vijdondan, xolis imondan mehr-muhabbat hosil boʻlsin.
6.Chunki ba’zi odamlar bu fazilatlardan yuz oʻgirib, quruq gaplarga ogʻib ketdilar.
7.Ular Ilohiy Qonun ulamolari boʻlishga havas qiladilar-u, lekin nima soʻzlayotganlarini va nima da’vo qilayotganlarini oʻzlari bilmaydilar.
8.Biz bilamizki, Ilohiy Qonun undan tegishlicha istifoda etuvchilar uchun foydalidir.
9.Ma’lumki, Ilohiy Qonun solih odamlar uchun berilmagan. Aksincha, qonunsizu itoatsiz, xudosizu gunohkor, kofiru betavfiq, padarkushu qotil,
10.fohish, bachchaboz, odam oʻgʻirlab sotuvchi, yolgʻonchi, qasambuzar va sogʻlom ta’limotga zid ish qilgan boshqa hamma uchun berilgan.
11.Muborak Xudoning menga ishonib topshirgan Injili sharifi boʻyicha ahvol shundaydir.
12.Menga quvvat bergan Rabbimiz Iso Masihga shukur qilaman. Chunki U meni ishonchli hisoblab, Oʻz xizmatiga oldi.
13.Men ilgarigi vaqtlarda shakkok, zolim, jafokor ekanman, endi ilohiy rahm-shafqatga noil boʻldim. Axir, men johillik va imonsizlik tufayli bunday harakat qilar edim.
14.Men Rabbimiz Iso Masihdan haddan ziyod lutfu karam, imon va muhabbat topdim.
15.“Iso Masih gunohkorlarni qutqarish uchun dunyoga keldi”, degan soʻz toʻgʻri va har jihatdan qabul qilinishga loyiqdir. Mana, oʻsha gunohkorlarning birinchisi menman!
16.Ammo Iso Masih hammadan oldin menga rahm aylab, buyuk sabr-toqat qildi, toki keyinroq Unga ishonib, abadiy hayot topajaklarning hammasiga meni ibrat qilib koʻrsatsin.
17.Mangu Podshohga, oʻlmas, koʻrinmas, yagona dono Xudoga abadulabad hurmat va shon-sharaflar boʻlsin! Omin.
18.Ey oʻgʻlim Timoʻtiy, ilgari paygʻambarning sen haqingda bergan karomatlarini koʻzda tutib, bularni senga buyurib topshiraman. Oʻsha karomatlarga binoan yaxshi jangchidek jang qil.
19.Imon va vijdon pokligini saqlab tur. Ba’zilar pok vijdonni sotdilar va ularning imon kemalari halokatga uchradi.
20.Imeney va Iskandar shular jumlasidandir. Ular yana kufr qilmasin deb, ularni shaytonga topshirib qoʻydim.

1 Timothy II
1.Eng avval shuni nasihat qilamanki, Xudo yoʻlida obroʻ-e’tiborli, osoyishta, sokin hayot kechirishimiz uchun, barcha insonlar, podshohlar va hukmdorlar uchun Xudoga iltijo qiling, duolar oʻqing, toat-ibodatlar qiling, shukronalar aytinglar.
2.Bu xayrli ish boʻlib, Najotkorimiz Xudoga maqbuldir.
3.U butun insonlar haqiqatni bilib olib, najot topishini istaydi.
4.Xudo yagona va Xudo bilan insonlar orasidagi Vositachi ham yagonadir.
5.Oʻzi ham inson boʻlgan Iso Masih hamma insonlarni qutqarish evaziga Oʻz jonini fido qildi, shu yoʻsin Xudo belgilagan paytda ilohiy rejani tasdiqladi.
6.Men esa bu rejaning voizi va havoriysi boʻlib tayinlandim. [Masih haqi] haqiqatni aytyapman, yolgʻon aytayotganim yoʻq: men turli xalqlarga imon va haqiqatni oʻrgatmoq uchun yuborildim.
7.Shunday qilib, har yerda erkaklar begʻaraz va shubha-gumonsiz pok qoʻllarini koʻtarib, ibodat qilishlarini istayman.
8.Shuningdek, xotinlar ham sochiga ortiqcha oro bermay, oltin, marvarid yoki qimmatbaho kiyimlar bilan emas, balki sodda qiyofa, iffat va oriyat bilan bezansinlar.
9.Xudodan qoʻrqaman, degan xotinlarga munosib xayrli ishlarni oʻzlarining zeb-ziynati qilsinlar.
10.Xotin sukutda va toʻla itoatkorlik bilan ta’lim olsin.
11.Xotin ta’lim berib erkak ustidan hukmronlik qilishiga ruxsat bermayman. Xotin sukut saqlasin.
12.Chunki oldin Odam Ato, keyin Momo Havo yaratildi.
13.Shuningdek, Odam emas, balki xotin  shaytonga aldanib, jinoyat qildi.
14.Agar xotinlar imonli, mehrli, nomusli, muqaddas umr sursalar, bola tugʻish orqali najot topadilar.

1 Timothy III
1.Agar kim imonlilar jamoatining noziri boʻlishga intilsa, xayrli ish orzu qilgan boʻladi. Bu toʻgʻri.
2.Faqat shart shuki, nozir beayb, bir xotinli, oʻz me’yorini biluvchi, vazmin, adabli, mehmondoʻst, ta’lim berishga qobiliyatli boʻlsin.
3.Shuningdek, u mayxoʻr, urushqoq, [gʻarazgoʻy] emas, balki muloyim, sokin tabiatli, molparastlikdan yiroq,
4.uyini yaxshi boshqaradigan, bolalarini boʻysundira oladigan, obroʻ-e’tibor orttirgan bir odam boʻlsin.
5.Agar nozir oʻz uyini qanday boshqarishni bilmasa, Xudoning jamoatiga qanday gʻamxoʻrlik qila oladi?
6.Nozir imonga endigina kirgan odam boʻlmasin, yana kerilib iblisga oʻxshab jazo olmasin.
7.Malomatga qolmasligi va iblisning tuzogʻiga ilinmasligi uchun, u jamoatdan tashqaridagilar oldida yaxshi nomga ega boʻlishi kerak.
8.Shuningdek, imonlilar jamoatining xizmatkorlari ham ichuvchi va gʻarazgoʻy emas, balki tili bilan dili bir, obroʻli odamlar boʻlishi lozim.
9.Imon sirini pokiza vijdonda saqlasinlar.
10.Bundaylarni avval sinovdan oʻtkazish kerak. Agar ular bekami-koʻst boʻlsalar, xizmatga qoʻyilsinlar.
11.Shuningdek, xotinlar ham gʻiybatchi boʻlmay, balki ogʻir, oʻz haddini biluvchi, har narsada ishonchli boʻlishi lozim.
12.Imonlilar jamoatining xizmatkorlari bir xotinli, bolalarini va oʻz uylarini yaxshi boshqaradigan odamlar boʻlishi shart.
13.Zero xizmatlarini yaxshi bajarganlar oʻzlari uchun yuqori bir martaba va Iso Masihga boʻlgan ishonchlarida buyuk gʻalaba qozonadilar.
14.Men yaqinda sening yoningga borishni umid qilib, ushbuni yozib qoldiraman.
15.Bordi-yu kechiksam, Xudoning xonadonida qanday harakat qilish lozim ekanligini sen bilishing kerak. Xudoning xonadoni – barhayot Xudoning ummati, haqiqat ustuni va poydevoridir.
16.E’tiqodimizning siri e’tiroz qilib boʻlmaydigan darajada buyuk:     Masih vujudda zohir boʻldi,     Ruh tarafidan tasdiqlandi,     Malaklarga namoyon boʻldi,     Xalqlar ichra dongʻi chiqdi,     Jahonda e’tiqod topdi,     Samoga jamoli ila yuksaldi.

1 Timothy IV
1.Xudo Ruhi yaqqol aytyaptiki, oxirgi zamonlarda ba’zi odamlar imondan qaytadilar. Ular yoʻldan ozdiruvchi ruhlarga, jin ta’limotiga quloq soladilar.
2.Oʻz vijdonlarini goʻyo qizigan temir bilan dogʻlagan yolgʻonchilarning riyokorligiga qoyil qoladilar.
3.Ular uylanishni man etadilar va Xudo yaratgan har xil ovqatlardan tiyilishni buyuradilar. Holbuki, haqiqatni bilib olgan imonlilar shukrona qilib ovqat yeyishi kerak.
4.Chunki Xudo yaratgan har bir narsa yaxshidir. Agar shukrona bilan qabul qilinsa, hech bir narsa rad etilmasligi lozim.
5.Chunki u Xudoning kalomi va duo bilan muqaddas qilinadi.
6.Sen bu toʻgʻrida birodarlaringga oʻgit-nasihat qilsang, Iso Masihning layoqatli xizmatkori boʻlasan. Imonimizning ulugʻ aqida va ta’limotlarini oʻzlashtirib, bulardan ruhan oziqlanib borasan.
7.Safsataboz kampirlarga xos diyonatsiz afsonalardan yuz oʻgir. Xudojoʻylik yoʻlida mashq qil.
8.Jismoniy mashqdan oz foyda boʻladi. Xudojoʻylikdan esa juda katta foyda boʻladi, chunki uning evaziga hozirgi hamda kelajak hayotda mukofotlar bor.
9.Bu soʻz toʻgʻri va har jihatdan qabul qilinishga loyiqdir.
10.Ana shu maqsadda biz mehnat qilamiz va zahmat chekamiz. Biz butun insonlarni, ayniqsa imonlilarni Qutqaruvchi barhayot Xudoga umid bogʻlaganmiz.
11.Bu oʻgitlarni ta’kidlab oʻrgatgin.
12.Sening yoshligingni hech kim xor qilmasin. Sen soʻzda, yurish-turishda, muhabbatda, imonda, pok ruhda imonlilarga oʻrnak boʻl.
13.Men kelgunimcha tilovat, nasihat va ta’lim bilan mashgʻul boʻl.
14.Paygʻambar karomat qilib, oqsoqollar kengashi boshingga qoʻl qoʻyib duo qilishganda, sen maxsus ruhiy qobiliyatga ega boʻlgansan. Bu qobiliyatingni ishga sol, yalqovlik qilma.
15.Hamma bu ishlar bilan shugʻullan. Sening muvaffaqiyatingga hamma guvoh boʻlishi uchun oʻzingni bu ishlarga butunlay bagʻishla.
16.Oʻzingga va ta’limotingga ehtiyot boʻl, faoliyatingni astoydil davom ettir. Bu bilan oʻzingni ham, tinglovchilaringni ham qutqarasan.

1 Timothy V
1.Chol odamni koyima, lekin otangdek unga nasihat qil. Yoshlarga ukalaringdek,
2.kampirlarga onalar kabi, yosh ayollarga singillaringdek, butun pok ruh bilan nasihat qil.
3.Chindan kimsasiz qolgan tul xotinlarni hurmat qil.
4.Lekin tul xotinning bolalari yoki nabiralari bor boʻlsa, ular eng avval oʻz oilasiga Xudo buyurganlarini bajo keltirishni oʻrgansinlar, kattalarni siylab ularga tegishli haqini bersinlar. Bu Xudoga maqbul boʻladi.
5.Chindan tul va yolgʻiz qolgan xotin Xudoga umid bogʻlab, kechayu kunduz uzluksiz toat-ibodat qiladi.
6.Lekin kayf-safo bilan yashagan tul xotin tirikligida ham oʻlikdir.
7.Gunohkor boʻlmasligi uchun tullarga bu oʻgitlarni uqtir.
8.Kim oʻz qavm-qarindoshlari, xususan oila a’zolari haqida gʻamxoʻrlik qilmasa, u imonni inkor etgan, imonsizdan ham battar hisoblanadi.
9.Tullar roʻyxatiga yoziladigan beva ayol bitta erkakka tekkan boʻlishi va oltmish yoshdan kam boʻlmasligi shart.
10.Shuningdek, u yaxshilik qiluvchi deb nom chiqargan, bolalar tarbiyalagan, musofirlarni qabul qilgan, azizlarning oyoqlarini yuvgan, qaygʻu-alam chekuvchilarga yordam bergan hamda xayrli ishlarga astoydil berilgan boʻlishi lozim.
11.Yosh tul xotinlarni roʻyxatga qabul qilma. Chunki ularning nafsi Masihga xilof ravishda junbushga kelgandan keyin, erga tegishni orzu qilib qoladilar.
12.Shunda ular  Masihga bergan avvalgi va’dasini buzib, gunohkor boʻladilar.
13.Bundan tashqari uyma-uy kezib, sayoq yurishni ham oʻrganadilar. Va sayoq yuribgina qolmasdan, gap sotib, boshqalarning ishiga aralashib, lozim boʻlmagan narsalarni gapiradilar.
14.Shu sababdan yosh tullar erga tegib bola tugʻishi, roʻzgʻor boshqarishini istayman, ular gʻanimning boʻhton qilishi uchun hech bir fursat bermasligi kerak.
15.Chunki allaqachon ba’zilari shaytonning gapiga quloq solib gumroh boʻldilar.
16.Agar bir imonlining tul qolgan qarindoshlari bor boʻlsa, ularga oʻzi yordam bersin, imonlilar jamoatiga yuk boʻlmasin. Imonlilar jamoati chindan kimsasiz boʻlgan tul xotinlarga yordam bera olsin.
17.Imonlilar jamoatiga yaxshi boshchilik qilayotgan, xususan va’zxonlik va ta’lim berishda zahmat chekayotgan oqsoqollar ikki barobar hurmatga sazovor boʻlsinlar.
18.Chunki Tavrotda: “Gʻalla yanchayotgan hoʻkizning ogʻzini toʻsma” va “Yumushchi oʻziga yarasha ish haqiga munosibdir”, – deyilgan.
19.Ikki yoki uch guvoh boʻlmasdan, hech bir oqsoqolga qoʻyilgan aybni qabul qilma.
20.Gunoh qilib yurganlarni esa hammaning oldida fosh qil, toki boshqalarning ham diliga qoʻrquv kirsin.
21.Xudo, Iso Masih va tanlangan farishtalar oldida seni qattiq ogohlantiraman: hech bir ishda yuz-xotirchilik va tarafkashlik qilmay, bu buyruqlarga rioya qil.
22.Xizmatga olish uchun hech kimning boshiga shoshilinch qoʻl qoʻyib duo qilma, boshqalarning gunohlariga sherik boʻlma, oʻzingni pok saqla.
23.Bundan keyin faqatgina suv ichma, balki oshqozoning uchun, tez-tez yuz beradigan kasalliklaringning oldini olish uchun ozgina sharob ham ichgin.
24.Ba’zi odamlarning gunohlari ochiq-oshkor boʻlib, hatto qiyomatdan oldin fosh boʻlmoqda. Boshqalarning gunohlari esa keyinroq ma’lum boʻladi.
25.Shuningdek, xayrli ishlar ham oshkordir. Hanuz oshkor boʻlmasa-da, pinhon qolishi mumkin emas.

1 Timothy VI
1.Qullik boʻyinturugʻi ostida boʻlganlar oʻz xoʻjayinlarini kamoli ehtiromga loyiq hisoblasinlar. Yana Xudoning ismi va ta’limoti haqoratga duchor boʻlmasin.
2.Xoʻjayinlari imonli boʻlgan qullar, “Endi bir-birimizga birodar boʻlib qoldik”, deb xoʻjayinlariga iltifotsizlik qilmasinlar. Aksincha, yana koʻproq tirishib xizmat qilsinlar. Chunki bu xayrli xizmatdan foyda koʻradigan xoʻjayinlar sevikli imonlilardir. Bular haqida ta’lim ber va nasihat qil.
3.Agar kim oʻzgacha ta’limotni yoysa va Rabbimiz Iso Masihning haqiqiy kalomlariga asoslangan dinimiz ta’limotiga quloq solmasa,
4.u bosar-tusarini bilmay qolgan nodondir. Bunday odam bahslashish va masala talashish kasaliga yoʻliqqan, uning gaplari gʻayirlik, janjal, boʻhton va yolgʻon chaqiqlarga sabab boʻladi.
5.Gʻalamis, fikri buzuq, haqiqatdan mahrum, din-diyonatni foyda manbayi deb hisoblovchi bunday odamlardan  oʻzingni chetga ol.
6.Haqiqatan ham, qanoatli kishi uchun xudojoʻylikdan foyda juda katta.
7.Biz dunyoga hech narsa keltirmadik, undan hech narsa olib ketolmasligimiz ham aniq.
8.Yeyish uchun rizq-roʻz va kiyish uchun kiyim boʻlsa, shular bilan qanoat hosil qilaylik.
9.Boylikka intilganlar vasvasa tuzogʻiga ilinadilar, insonlarni baloyu halokatga yoʻliqtiruvchi koʻp bema’ni va zararli havaslarga qurbon boʻladilar.
10.Har turli yomonlikning tomiri pulparastlikdir. Ba’zilar boylikka ruju qoʻyib, imondan qaytdilar va oʻzlarini koʻpgina azoblarga duchor qildilar.
11.Ey Xudoning quli, sen bulardan oʻzingni chetga tort. Aksincha, solihlik, xudojoʻylik, imon, sevgi, sabr-toqat va muloyimlikning payidan boʻl.
12.Imon uchun boʻlgan ulugʻ kurashda jon-jahding bilan harakat qil, abadiy hayotni qattiq ushlab tur. Xudo seni shuning uchun da’vat etgan, sen ulugʻ imonni koʻp guvohlar oldida ochiq tan olgansan.
13.Iso Masih ham borliqqa hayot bagʻishlagan Xudo va Poʻntiy Pilatning oldida ulugʻ imonni ochiq tan olgan edi, Uning huzurida senga buyuraman:
14.Rabbimiz Iso Masih koʻkdan tushib koʻringuncha, Xudo buyrugʻini benuqson va begʻubor qoʻriqla.
15.Mana Xudo Oʻzi xohlagan paytda Iso Masihni ulugʻvorlik bilan namoyon qiladi.     Xudo – yagona muborak Hokim, podshohlarning Podshohi, xoʻjayinlarning Xoʻjayini,
16.oʻlmaslikning yakka molikidir. U yaqinlashib boʻlmaydigan nurda turadi, Uni hech bir inson koʻrmagan hamda koʻrishi mumkin emas. Unga abadiy shon-shuhrat va saltanat boʻlsin! Omin.
17.Bu dunyoda boylik topgan odamlarga magʻrurlanmaslikni va bevafo boylikka umid bogʻlamaslikni buyur. Zavq olishimiz uchun har narsani moʻl-koʻl ehson etgan barhayot Xudoga umid bogʻlasinlar.
18.Yaxshi ishlarga boy, xayrixoh, saxiy va hammaga ulfat boʻlsinlar.
19.Kelajakda haqiqiy va mangu hayotga erishmoq uchun, oʻzlariga sogʻlom tayanch boʻladigan  ma’naviy xazina toʻplasinlar.
20.Ey Timoʻtiy, senga ishonib topshirilgan omonatni ehtiyot qil. Xudoga maqbul boʻlmagan quruq gaplar va yolgʻondan “bilim” deyilgan puch fikrlardan uzoqlash.
21.Ba’zilar bu fikrlarni tan olib, imondan adashdilar.     Xudoning inoyati senga yor boʻlsin. Omin.

2 Timothy I
1.Iso Masih orqali roʻyobga chiqqan hayot va’dasiga binoan, Xudoning irodasiga muvofiq, men, Pavlus, Iso Masihning havoriysi boʻlib tayinlandim.
2.Sevimli oʻgʻlim Timoʻtiyga Otamiz Xudo va Rabbimiz Iso Masihdan inoyat, marhamat va tinchlik tilayman.
3.Men, ota-bobolarim kabi, Xudoga sof vijdon bilan xizmat qilaman. Unga kechayu kunduz shukrlar aytar ekanman, ibodatlarimda doim seni eslab turaman.
4.Sening koʻz yoshlaring yodimda, yana diydoringga toʻyib koʻnglim sevinchga toʻlsin, deb seni sogʻinib qoldim.
5.Men senda koʻrgan samimiy imon hali ham esimda. Avvaldan buving Loida hamda onang Evnika qalblariga jo etgan oʻsha imon endi senda ham ravnaq topayotganiga aminman.
6.Shu sababdan, qoʻllarimni boshingga qoʻyishim natijasida sen Xudodan olgan ruhiy qobiliyatni alangalatib turishingni eslatmoqchiman.
7.Chunki Xudo bizga qoʻrqoqlik ruhini emas, balki kuch-quvvat, muhabbat va nafsni tiyish Ruhini bergan.
8.Shunday qilib, Rabbimiz Isoga guvohlik berishdan ham, Uning bandisi boʻlgan mendan ham or qilma, balki biz Injil yoʻlida chekayotgan azoblarga Xudo bergan kuch-quvvat bilan toʻzim bergin.
9.Xudo bizlarni qutqardi va muqaddas bir da’vat bilan chaqirdi. Bunga biz savob ishlarimiz tufayli erishmadik. Aksincha, Xudo Oʻz xohishi bilan azaliy vaqtlardanoq Iso Masih orqali bizga inoyat qilishga qaror qilgan edi.
10.Bu inoyat endi Xaloskorimiz Iso Masihning olamga kelishi bilan ochiq namoyon boʻldi. Injil Xushxabari shundan iboratki, Iso Masih oʻlimni yoʻqqa chiqardi, hayot va oʻlmaslikni esa oydinlikka chiqardi.
11.Men esa bu Xushxabarni turli xalqlarga yetkazuvchi voiz, havoriy va muallim boʻlib tayinlandim.
12.Shu sababdan ham bu azoblarni tortyapman. Lekin men bundan or qilmayman, chunki Kimga e’tiqod qilganimni bilaman va aminmanki, Uning menga topshirgan omonatini mahshar kuniga qadar Oʻzi saqlashga qodir.
13.Sen mendan eshitgan sogʻlom ta’limotdan namuna olib, Iso Masihning sadoqati va muhabbati bilan yoʻl tutgin.
14.Senga topshirilgan ulugʻ omonatni ichimizda yashovchi Muqaddas Ruh yordamida saqlagin.
15.Asiya viloyatidagilarning hammasi, shu jumladan, Figel bilan Hermogen mendan yuz oʻgirganlarini bilasan.
16.Rabbimiz Onisiforning uyiga marhamat ehson etsin. Chunki u zanjirbandligimdan uyalmay, bir necha marta kelib mening koʻnglimni koʻtardi.
17.U Rimga borib, katta harakat bilan meni axtarib topdi.
18.Mahshar kunida Xudovanddan marhamat topishini Rabbimiz Masih unga ato qilsin. Efes shahrida u menga naqadar xizmat qilganini oʻzing yaxshi bilasan.

2 Timothy II
1.Sen esa, ey oʻgʻlim, Iso Masihdan topgan inoyat bilan kuchga toʻlgin.
2.Koʻp shohidlar huzurida sen mendan nima eshitgan boʻlsang, boshqalarga ham ta’lim berishga qobiliyatli, ishonchli odamlarga topshirgin.
3.Iso Masihning yaxshi bir askari kabi taqdiringdagi azoblarga dosh bergin.
4.Harbiy xizmatdagi askar, qoʻmondonimni mamnun qilay, deb tirikchilik ishlari bilan band boʻlmaydi.
5.Shuningdek, musobaqada qatnashgan kishi, agar qoidaga rioya qilib oʻzib ketmasa, gʻalaba tojini kiymaydi.
6.Mehnatkash dehqon esa hosildan birinchi boʻlib ulush olishi kerak.
7.Aytganlarimni yaxshi oʻylab koʻr. Rabbimning Oʻzi hamma narsani senga tushuntiradi.
8.Men targʻib qilayotgan Xushxabarning mohiyatini esda tut: Dovud zoti-nomidan boʻlgan Iso Masih oʻlib tirildi!
9.Ana bu Xushxabar uchun men xuddi jinoyatchi kabi zanjirlarga bogʻlanib, azob chekyapman. Ammo Xudoning kalomi zanjirband emas!
10.Shu sababdan hamda Xudo tanlagan kishilar sababli men hamma narsaga sabr-toqat bilan chidayapman, toki ularning oʻzi ham Iso Masih bergan najotdan foydalanib, abadiy ulugʻvorlikka erishsinlar.
11.Bu soʻz barqarordir:     Agar U bilan birga oʻlgan boʻlsak,     U bilan birga ham yashaymiz.
12.Agar sabr-toqat qilsak,     U bilan birga davr suramiz.     Agar biz Uni inkor etsak,     U ham bizni inkor etadi.
13.Agar biz sadoqatsizlik qilsak,     U yana sodiq qoladi,     Chunki Oʻzini Oʻzi inkor eta olmaydi.
14.Bu narsalarni eslatib tur, quruq bahs-tortishuvlardan qochishni Rabbimiz nomidan hammaga qattiq tayinla. Bunday bahslar tinglovchilarni aynitishdan boshqa narsaga yaramaydi.
15.Sen esa haqiqat kalomini adashtirmay, toʻgʻrilik bilan oʻqit, oʻzingni Xudoga maqbul, halol bir ishchi sifatida koʻrsatishga gʻayrat qil.
16.Xudoga ma’qul boʻlmagan quruq gaplardan qoch. Bu gaplarga berilganlar borgan sari xudobezor boʻladilar.
17.Ularning gaplari maraz kabi yoyiladi. Mana, Imeney va Filit ham shunday odamlar jumlasidan-ku.
18.Tirilishimiz allaqachon sodir boʻldi deb, ular haqiqat yoʻlidan adashib, ba’zilarning imonini xarob qilmoqdalar.
19.Har holda, Xudo asos solgan poydevor mustahkam turibdi va quyidagi oyatlarning tasdigʻiga ham ega: “Xudovand Oʻzinikilarni biladi” va “Xudovand nomini tilga olgan har bir odam yomonlikdan uzoq tursin”.
20.Katta bir uyda nafaqat oltin va kumush idishlar, balki yogʻoch va sopol idishlar ham bor; ularning ba’zisi sharafli, ba’zisi esa sharafsiz ish uchun qoʻllanadi.
21.Kimki bu yomonliklardan oʻzini poklasa, Egasi uchun foydali, har bir yaxshi ishga yaroqli, sharafli va muqaddas idish boʻladi.
22.Yoshlik ehtiroslaridan qoch. Sof qalbdan Rabbimiz Iso ismini chaqirgan hamma odamlar bilan birga solihlik, imon, sevgi va tinchlik payidan boʻlgin.
23.Ahmoqona va johilona bahslardan uzoqlash. Bular faqat janjalga sabab boʻlishini bilasan.
24.Xudoning quli janjalkash boʻlmasligi kerak. Aksincha, u hamma bilan muloyim, oʻrgatishga tayyor, sabr-toqatli boʻlsin,
25.oʻziga qarshi turganlarga yumshoqlik bilan yoʻl-yoʻriq bersin. Balki Xudo bunday kishilarning tavba qilishlariga biron yoʻl ochib qolar, ular esa haqiqatni bilib,
26.yana oʻziga kelib, iblisning tuzogʻidan qutulib qolarlar. Chunki iblis ularni asir qilib, oʻz irodasini oʻtkazishga majbur qilgan.

2 Timothy III
1.Shuni bilginki, oxirgi kunlarda ogʻir vaqtlar keladi.
2.U paytda odamlar nafs bandasi, pulparast, maqtanchoq, kibrli, kofir, ota-onaga itoatsiz, nonkoʻr, xudobexabar,
3.shafqatsiz, murosasiz, gʻiybatchi, nafsini tiya olmaydigan, insonlik va yaxshilik dushmani,
4.xoin, bemulohaza, magʻrur boʻladilar. Xudodan koʻra aysh-ishratni koʻproq sevadilar.
5.Oʻzlarini xudojoʻy koʻrsatib, ilohiy qudratni esa inkor etadilar. Bunday odamlardan uzoqlash.
6.Ular gunohlarga botgan, turli hirsu havaslarga berilgan juvonlarning uy-joylariga suqilib kiradilar va ularning dilini ovlaydilar.
7.Bu juvonlar har doim oʻqib turib, haqiqatni aslo uqa olmaydilar.
8.Yanniy bilan Yambriy Muso paygʻambarga qanday qarshi turgan boʻlsalar, bu odamlar ham haqiqatga xuddi shunday qarshi turadilar. Ular fikri buzuq, imonda tajribasiz odamlardir.
9.Ammo ular yana muvaffaqiyat qozona olmaydilar; chunki Yanniy va Yambriyning aqlsizligi ma’lum boʻlganidek, bularning ham aqlsizligi hammaga ma’lum boʻladi.
10.Sen esa menga ergashding, ta’limotim, turmush tarzim, murod-maqsadim, imon, sevgi va sabr-toqatimdan namuna olding.
11.Boshimga kelgan quvgʻinlarni – Antioxiya, Ikoniya va Listra shaharlarida chekkan azoblarimni eshitding. Qanday quvgʻinlarga sabr-toqat qildim! Rabbim meni hammasidan qutqardi.
12.Iso Masih yoʻlida diyonatli yashamoqchi boʻlgan odamlarning hammasi ham quvgʻinga duchor boʻladilar.
13.Yomon va firibgar odamlar esa boshqalarni aldabgina qolmasdan, oʻzlarini oʻzlari ham aldab, tobora razillashib boradilar.
14.Sen esa olgan ta’liming va senga topshirilgan omonatga sodiq qol, chunki bu ta’limni kimdan olganingni bilasan.
15.Sen bolaligingdanoq Muqaddas Yozuvlarni oʻrgangansan. Bu yozuvlar seni Iso Masihga ishonish orqali dono qilmoq va najot yoʻlini koʻrsatmoqqa qodir.
16.Har bir Muqaddas Yozuv ilohiy ilhom bilan yozilgan boʻlib, ta’lim berish, dalolat qilish, tuzatish, solihlik yoʻlida tarbiya berish uchun foydalidir.
17.Shu yoʻsin Xudoning quli komil va har qanday yaxshi ishga qobil boʻladi.

2 Timothy IV
1.Xudoning huzurida hamda tirigu oʻliklarni hukm qilajak, koʻkdan tushib, Oʻz saltanatini joriy qilajak Iso Masih huzurida senga qat’iy buyuraman:
2.Xudo kalomini va’z qil, hozir buning vaqtimi, vaqti emasmi, demay, doim gapirishga tayyor boʻl. Butun sabr-toqat bilan ta’lim berib, odamlarni mulzam qil, ularga ta’nayu nasihat qil.
3.Chunki shunday vaqt keladiki, odamlar sogʻlom ta’limotga chidash bermaydilar, natijada oʻz orzulariga mos muallimlar toʻplaydilar. Bu muallimlar oʻshanday odamlarning quloqlariga yoqadigan soʻzlar aytadilar.
4.Ular quloqlarini haqiqat kalomidan berkitib, afsonalarga buriladilar.
5.Ammo sen hamma narsada hushyor tur, azoblarga sabr-toqat qil, Injil voizligingni bajo keltir, xizmatingni sidqidildan ijro etgin.
6.Mening qonim endi qurbonlik sharobi kabi toʻkilmoqda, dunyodan oʻtishimga sal qoldi.
7.Ulugʻ kurashda astoydil kurashdim, umr dovonini oshib boʻldim, imonni saqladim.
8.Bundan keyin solihlik toji men uchun tayyor turibdi. Odil hukm qiluvchi Rabbim Iso koʻkdan tushib zohir boʻladigan kunda u tojni menga beradi, va faqat menga emas, balki u kunni mushtoqlik bilan kutayotganlarning hammasiga ham beradi.
9.Mening oldimga tezroq kelishga harakat qil.
10.Chunki Dimas bu dunyoni sevib qolib, meni tark etdi, Salonika shahriga ketdi. Kriskiy Galatiyaga, Titus Dalmatiyaga ketdi.
11.Yonimda yolgʻiz Luqo bor. Markni oʻzing bilan birga olib kel, u menga xizmat uchun kerak.
12.Tixikni Efes shahriga yubordim.
13.Kelayotganingda Troas shahrida Karpning yonida men qoldirib ketgan plashchni va kitoblarni, ayniqsa pergament kitoblarni ham olib kel.
14.Misgar Iskandar menga koʻp yomonlik qildi. Rabbim unga qilmishlariga yarasha jazosini beradi.
15.Sen ham undan ehtiyot boʻl, chunki u bizning kalomlarimizga qattiq qarshilik koʻrsatdi.
16.Oʻzimni birinchi marta himoya qilganimda, hech kim mening tarafimni olmadi, aksincha, hamma meni tashlab ketdi. Bu u odamlar uchun gunoh hisoblanmasin.
17.Lekin Rabbim yonimda turib meni yoqladi. Men orqali Xushxabar tugal targʻib qilinishi va barcha xalqlarga ham yetib borishi uchun, U mening qudratimni oshirdi, arslon ogʻzidan qutqardi.
18.Rabbim meni har qanday yomon ishlardan xalos qiladi va Oʻzining samoviy Podshohligiga sogʻ-salomat kirgizadi. Unga abadulabad shon-sharaflar boʻlsin! Omin.
19.Priskilla bilan Akilga va Onisiforning xonadoniga salom aytib qoʻy.
20.Yerast Korinf shahrida qoldi. Trofimni esa kasal holda Milit shahrida qoldirib ketdim.
21.Qish boshlanishidan oldin kelishga harakat qil. Evvul, Pud, Lin, Klavdiya va butun birodarlar senga salom yoʻllayaptilar.
22.Rabbimiz Iso Masih sening ruhingga yor boʻlsin. Uning inoyati hammangizga yor boʻlsin. Omin.

Titus I
1.Xudo tanlagan kishilarning imonli boʻlishlari va haqiqiy diyonatni uqib olishlari uchun xizmat qilayotgan Xudoning quli va Iso Masihning havoriysi, Pavlusdan – salom!
2.Bizning imonimiz abadiy hayotga umidvorlikdan iboratdir. Yolgʻon gapirmaydigan Xudo bu umid haqida azaliy vaqtlardanoq va’da bergan edi,
3.hozir esa, Oʻzi xohlagan paytda, kalomini roʻyobga chiqardi. Men boʻlsam, bu kalomni e’lon qilish uchun Qutqaruvchimiz Xudodan vakolat oldim.
4.Umumiy imonimiz asosida haqiqiy farzandim boʻlgan Titusga Otamiz Xudodan va Qutqaruvchimiz Iso Masihdan mehr-shafqat va tinchlik tilayman.
5.Senga buyurganimdek, qolgan ishlarni bitir, har bir shahardagi imonlilar jamoati ustidan oqsoqollar tayin qil. Mana shuning uchun seni Krit orolida qoldirdim.
6.Sen tayin qiladigan odam beayb, yakka xotinli, bolalari esa imonli va shaloqlik yoki itoatsizlik aybidan xoli boʻlsin.
7.Chunki imonlilar jamoatining noziri Xudo xonadonini boshqaruvchi sifatida benuqson boʻlishi kerak. Oʻzboshimcha, gʻazabli, sharobga moyil, tajang, gʻarazgoʻy boʻlmasin.
8.Aksincha mehmondoʻst, xayrixoh, vazmin, odil, pok koʻngilli va nafsini tiyadigan odam boʻlsin.
9.Sogʻlom ta’limot bilan nasihat qilishga hamda qarshilik qiluvchilarning adabini berishga iqtidorli, haqiqat kalomiga oʻrgatilgan va unga qattiq rioya qiladigan kishi boʻlishi lozim.
10.Xususan sunnatlilar orasida oʻzbilarmon, quruq gap sotuvchi aldamchilar koʻp.
11.Ularning ogʻzini toʻsish kerak. Ular jirkanch manfaat yoʻlida lozim boʻlmagan narsalarni oʻrgatib, butun oilalarni buzib ketmoqdalar.
12.Mana, ulardan chiqqan bir shoir: “Kritiylar doimo yolgʻonchi, zolim yirtqichlar, yeb-toʻymas tanballardir”, deb aytgan edi.
13.Bu gap toʻgʻri. Ular sogʻlom imonni topsin va buning uchun sen ularni qat’iy ogohlantirib qoʻy.
14.Ular yana yahudiylarning afsonalariga va haqiqatdan yuz oʻgirgan odamlarning gaplariga quloq solmasinlar.
15.Pok odamlar uchun hamma narsa pok boʻlur. Nopoku imonsizlar uchun hech bir pok narsa yoʻq. Chunki ularning aqli ham, vijdoni ham nopoklashib ketgan.
16.Xudoni tan olamiz, deydilar-u, oʻz qilmishlari bilan Uni inkor etadilar. Ular har qanday xayrli ishga yaramas, boʻyin egmas, iflos odamlardir.

Titus II
1.Senga kelsak, sogʻlom ta’limot asosida nasihat qil.
2.Chollar oʻz haddini biluvchi, hushyor, vazmin, sogʻlom imonli, mehr-muhabbatli va sabr-toqatli boʻlsinlar.
3.Shuningdek, kampirlar ham gʻiybat va mayxoʻrlikka ruju qoʻymay, balki muqaddaslikka muvofiq, har qanday xayrli ishda ibrat boʻlib turmush kechirsinlar.
4.Kampirlar yosh xotinlarga ham ta’lim-tarbiya bersinlar.
5.Xudoning kalomi qoralanmasligi uchun, ular oʻz erlari va bolalarini sevadigan, roʻzgʻorga jonkuyar, vazmin, iffatli, xushfe’l, erlariga boʻysunadigan boʻlsinlar.
6.Shuningdek, yigitlarni ham bosiq boʻlishga undagin.
7.Har bir xayrli ishda ularga oʻrnak boʻl. Ta’lim vaqtida xolis va jiddiy boʻlib gapir.
8.Soʻzlaring aniq va hech shubhasiz boʻlsin, toki raqiblaring biz haqimizda yomon soʻz aytolmay, uyatga qolsinlar.
9.Qullarga shunday nasihat qilki, oʻz xoʻjayinlariga itoat etsinlar, ularni har jihatdan mamnun qilsinlar, terslik qilmasinlar.
10.Oʻgʻrilik qilmasinlar, balki ochiq koʻngil bilan muomala qilib, har narsada Qutqaruvchimiz Xudoning ta’limotini sharaflasinlar.
11.Chunki Qutqaruvchimiz Xudoning inoyati butun odamlarga yaqqol oshkor boʻldi.
12.Bu inoyat esa shuni oʻrgatadiki, biz diyonatsizlik va dunyoviy orzu-ehtiroslarni rad etishimiz kerak, bu dunyoda Xudodan qoʻrqib, vazminlik va taqvodorlik bilan hayot kechirishimiz lozim.
13.Shu orada buyuk Xudo va Qutqaruvchimiz Iso Masihning ulugʻvorlik bilan osmondan tushib zohir boʻlishiga va muborak umidimiz amalga oshishiga koʻz tikib yuribmiz.
14.Masih bizni har qanday gunohli ishlardan qutqarish uchun, faqat Oʻziga tegishli boʻlgan, xayrli ishlarga gʻayratli, pok bir ummat yaratish uchun Oʻzini biz uchun fido qildi.
15.Bularni butun bir salohiyat bilan gapir, nasihat qil, oshkor qil. Hech kim seni kamsitmasin.

Titus III
1.Sen imonlilarga shuni eslatib turginki, ular hukmron hokimiyatga toʻla itoatkorlik bilan boʻysunsin, har bir xayrli ishga tayyor boʻlishsin.
2.Hech kimni yomonlamasinlar. Urushqoq boʻlmay, barcha insonlarga yuvoshlik va muloyimlik bilan muomala qilsinlar.
3.Chunki bir vaqtlar bizlar ham fahmsiz, itoatsiz, adashgan odamlar edik, har xil ehtiros va zavqlarga qul edik, gina-kudurat va baxillikka toʻlgan, bir-birimizdan nafratlanadigan razil odamlar edik.
4.Ammo Qutqaruvchimiz Xudo Oʻzining iltifot va insonparvarligini ochiq koʻrsatdi.
5.Xudo bizning qilgan savobli ishlarimiz tufayli emas, balki Oʻzining rahm-shafqati tufayli bizni qutqardi, gunohlarimizni yuvib, bizni yangidan tugʻiltirdi, Muqaddas Ruh orqali bizga yangi hayot ato etdi.
6.Qutqaruvchimiz Iso Masih sharofati bilan Xudo bizning ustimizga moʻl-koʻl Muqaddas Ruh yogʻdirdi.
7.Xudo inoyat qilib, bizni oqladi va abadiy hayotga umidvorlik bilan qaragan merosxoʻr ham qildi.
8.Bu soʻz barqarordir. Xudoga ishonganlar xayrli ishlarga astoydil bel bogʻlashi uchun, bu gaplarni ta’kidlab uqtirishingni istayman. Bunday xatti-harakat insonlarga ma’qul va foydalidir.
9.Lekin bema’ni bahslar, shajaralar, Tavrot qonun-qoidalari haqida boradigan janjalu muzokaralardan qoch; bular foydasiz va behudadir.
10.Bid’atchi odam bir-ikki ogohlantirishdan soʻng haqiqatga tushunmasa, u bilan aloqani uz.
11.Oʻzing bilasanki, bunday buzuq odam kundan-kunga gunohiga gunoh qoʻshib, oʻzini oʻzi mahkum etadi.
12.Artemas yoki Tixikni sening yoningga yuborganimdan keyin, Nikopol shahriga, mening oldimga kelishga harakat qil. Chunki men qishni shu yerda oʻtkazishga qaror qildim.
13.Qonunshunos Zinas va Apollosni yoʻlga otlantirayotganingda, ularning kam-koʻstsiz joʻnashlariga e’tibor qil.
14.Bizning odamlarimiz ham samarasiz kun kechirmasdan, zaruriy ehtiyojlarini qondirish uchun yaxshi ishlar qilishni oʻrgansinlar.
15.Mening yonimdagilarning hammasi senga salom yoʻllayaptilar. Bizni sevadigan imondoshlarga salom aytgin. Xudoning inoyati hammangizga yor boʻlsin. Omin.

Philemon I
1.Men, Iso Masih uchun bandi boʻlgan Pavlus hamda ukamiz Timoʻtiydan sevikli hamkorimiz Filimoʻnga salom!
2.Singlimiz Affiya bilan safdoshimiz Arxippga, shuningdek, xonadoningda yigʻilib turadigan imonlilarning hammasiga salom yoʻllaymiz.
3.Otamiz Xudodan va Rabbimiz Iso Masihdan sizlarga inoyat va tinchlik boʻlsin.
4.Men duolarimda har doim seni eslab, Xudoyimga shukur qilaman.
5.Chunki Rabbimiz Isoga boʻlgan imoning va barcha ahli moʻminga boʻlgan muhabbating haqida eshitib turaman.
6.Sening imon yoʻlida qilayotgan faoliyating ta’sirchan boʻlgay, Masihdan bizga nasib boʻladigan butun xayr-barakani bilib olgaysan.
7.Sening mehr-muhabbating menga katta sevinch va tasalli berdi. Birodarim, sen tufayli ahli moʻminning koʻngli tinch.
8.Mayli, shunday boʻlsa ham, Masih nomidan senga buyruq berishga toʻla vakolatim borligini aytsam boʻladi.
9.Buning oʻrniga men, moʻysafid Pavlus, endi Iso Masih uchun bandi, mehribonlik bilan sendan iltimos qilaman.
10.Men mahbusligimda koʻrgan oʻgʻlim Oʻnisim haqida sendan iltimos qilmoqchiman.
11.Oʻnisim bir vaqtlar senga foydasiz edi, endi esa senga ham, menga ham foydalidir. Men uni senga qaytarib yuboryapman.
12.Uni, ya’ni oʻzimning jon-dilimni, yaxshi qabul qil!
13.Men Injil uchun qamoqda yotibman, shuning uchun Oʻnisimni oʻz oldimda olib qolib, sening oʻrningda menga xizmat qilishini istar edim.
14.Ammo sening roziligingsiz hech bir ish qilishni xohlamadim. Chunki sening qiladigan iltifoting majburiyat yuzasidan boʻlmay, balki ixtiyoriy boʻlishini istadim.
15.Nahotki sen umrbod qabul qilishing uchun Oʻnisim sendan vaqtinchalik ayrilgan boʻlsa?
16.Sen uni endi qul kabi emas, balki quldan yuqori, sevikli uka sifatida qabul qil. Men uni juda yaxshi koʻraman. Sen esa uni ham odam bolasi sifatida, ham Rabbimizning bolasi sifatida yana koʻproq sevishing shubhasiz.
17.Agar sen meni safdoshing bilsang, Oʻnisimni meni qabul qilganday qabul qil.
18.Agarda u seni biror narsada xafa qilgan boʻlsa yoki sendan qarzdor boʻlgan boʻlsa, buni mening zimmamga yukla.
19.Men, Pavlus, buni oʻz qoʻlim bilan yozyapman: men toʻlayman. Axir, senga oʻz hayoting bilan mendan qarzdor ekanligingni aytayotganim yoʻq!
20.Ha, birodarim, Rabbimiz haqi sendan bir foydalanay! Masih haqi koʻnglimni tinchitgin!
21.Sen mening soʻzlarimga quloq solib, aytganlarimni qilasan, ha, bundan ham koʻproq qilasan, deb ishonib, bularni yozdim.
22.Bundan tashqari, menga bir turar joy ham tayyorla. Chunki Xudo ibodatlaringizni eshitib, meni yana sizlarning oldingizga qaytarishiga umid qilaman.
23.Men bilan birga Iso Masih uchun mahbus boʻlgan Epafras, hamkorlarim Mark, Aristarx, Dimas, Luqo senga salom yoʻllayaptilar.
24.Rabbimiz Iso Masihning inoyati sizlarning ruhingizga yor boʻlsin. Omin.

Hebrews I
1.Xudo qadimda bir necha marta va turli tarzda paygʻambarlar orqali ota-bobolarimizga gapirgan edi.
2.Oxirgi kunlarda esa U bizga Oʻz Oʻgʻli orqali gapirdi. Xudo koinotni Oʻgʻli orqali yaratgan va Uni borliqning vorisi qilib tayin etgan.
3.Oʻgʻil – Xudo ulugʻvorligining in’ikosi, Xudo borligʻining aniq suratidir. U Oʻzining qudratli kalomi bilan koinotni asraydi. Gunohlarimiz yuvilishi uchun imkon yaratgandan soʻng, U samoda Hazrati Oliyning oʻng tomonida oʻtirdi.
4.Iso farishtalardan gʻoyat oliy martabaga yuksalgani uchun, ulardan juda ulugʻroq bir nomga ham ega boʻldi.
5.Farishtalarning qay biriga qachon Xudo:     “Sen Mening Oʻgʻlimsan,     Seni bugun tavallud ettirdim”,yoxud:     “Men Unga Ota boʻlaman     Va U Menga Oʻgʻil boʻladi”,– degan edi?
6.Xudo Toʻngʻichimni yer yuziga yuboray, deb yana shunday degan:     “Xudoning butun farishtalari     Unga sajda qilsinlar”.
7.Farishtalar haqida:     “U Oʻz malaklarini shamollarga aylantirib,     Xizmatkorlarini oʻt alangasi qiladi”,– deyilgan boʻlsa,
8.Oʻgʻilga esa bunday deyilgan:     “Ey Xudo,     Sening taxting doimiy va abadiydir,     Podsholiging hassasi – haqqoniyat hassasi.
9.Sen adolatni sevib,     Qonunsizlikdan nafratlanasan.     Shuning uchun Xudo, Sening Xudoying,     Tengdoshlaringdan koʻra koʻproq     Sening boshingga xurramlik moyi surtdi”.
10.Yana shunday deyilgan:     “Yo Rabbiy,     Sen yerni azaldan bunyod etgansan,     Osmon esa Sening qoʻllaring ijodi.
11.Ular yoʻq boʻlib ketar,     Biroq Sen turaverasan.     Hammasi kiyimdek nurab ketar,
12.Bamisli libosday oʻrab qoʻyasan ularni,     Joma singari almashtiriladi.     Ammo Sen ayni Oʻshaning Oʻzisan,     Sening yillaring tamom boʻlmas”.
13.Nahotki Xudo qachondir biron farishtaga:     “Yovlaringni oyoqlaring ostiga yiqitmagunimcha,     Sen Mening oʻng tomonimda oʻtirib tur!” – degan boʻlsa?!
14.Axir, farishtalarning hammasi ham najot vorislariga xizmat qilish uchun yuborilgan xizmatchi ruhlardir.

Hebrews II
1.Demak, biz eshitganlarimizdan qaytmaslik uchun bularga juda koʻp diqqat qilishimiz kerak.
2.Farishtalar orqali aytilgan kalom u vaqtdayoq har turli jinoyat va itoatsizlik qilganni qat’iy suratda jazolar edi.
3.Shunday ekan, dastavval Rabbimiz Iso bildirgan, soʻngra shohidlari tomonidan tasdiqlangan najot xabariga biz e’tiborsizlik qilsak, jazodan qanday qochib qutulamiz?
4.Xudo Oʻz shohidlariga ajoyibotlar, moʻjizalar va har turli qudratli ishlar koʻrsatdi, Oʻz xohish-irodasiga koʻra Muqaddas Ruhning in’omlarini ularga ulashib, ularning shahodatlariga Oʻzining tasdigʻini qoʻshib berdi.
5.Biz gapirayotgan kelajak dunyoga kelsak, Xudo uni farishtalarga tobe qilmadi.
6.Bir oyatda shunday ta’kidlangan:     “Inson qadri nedirki, Sen uni yodlagaysan?     Odam oʻgʻli nedirki, Sen uni ardoqlaysan?
7.Sen uni malaklardan andak past qilding,     Izzatu jamol tojini unga kiydirding.     Oʻz yaratganlaring ustidan unga saltanat berding,
8.Bor mavjudotni uning oyoqlari ostiga qoʻyding”.     Xudo borliqni odamning oyoqlari ostiga qoʻygan boʻlsa, demak, unga tobe boʻlmagan biror narsa qoldirmadi. Vaholanki, biz insonga hanuz hamma narsalar tobe ekanligini koʻrmayapmiz.
9.Biroq Isoni esa farishtalardan biroz past qilinib, oʻlim azob-uqubati chekkanidan soʻng, izzatu jamol toji kiydirilgan holda koʻryapmiz. Uning hamma inson uchun oʻlimga duchor boʻlishi Xudoning inoyatli xohishi edi.
10.Hamma narsa Xudo uchun va Xudo orqali bor boʻlgan. Xudo koʻp oʻgʻillarni ulugʻlikka erishtirmoqchi boʻlib, ularning najot Asoschisi – Isoni ham azob-uqubatlar orqali kamolga erishtirishni munosib koʻrdi.
11.Chunki ham muqaddaslik baxsh etuvchi Iso, ham muqaddaslik qabul qiluvchi imonlilar hammasi bir Otadandir. Bu sababdan Iso ularni birodarlarim deb chaqirishdan or qilmaydi,  Zaburda aytganidek:
12.“Sening ismingni birodarlarimga e’lon etgayman,     Jamoat ichra Senga hamdu sanolar ayturman”.
13.Paygʻambar oyatida Iso haqida yana shunday deyilgan:     “Men Xudoga tavakkal qilurman”,va davomida:     “Mana, Men va Xudo Menga bergan bolalar!”
14.Bolalar et va qondan iborat boʻlganlari uchun, Iso Oʻzi ham ularga tenglashib, xuddi shunday vujudga ega boʻldi, toki oʻlim bilan dahshat sochuvchi iblisni Oʻz oʻlimi orqali yoʻq qilsin
15.va umr boʻyi oʻlim qoʻrquviga qul boʻlgan odamzod bolalarini ozod qilsin.
16.Har holda Iso farishtalarga emas, balki Ibrohim nasliga yordam beradi.
17.Shuning uchun U har jihatdan birodarlariga oʻxshab qolishi kerak edi, xalqning gunohlari uchun Xudo huzurida tavajjuh qila oladigan marhamatli va sodiq Oliy ruhoniy boʻlmogʻi lozim edi.
18.Oʻzi sinovdan oʻtib azob chekkani uchun, sinovdan oʻtayotganlarga madad bera oladi.

Hebrews III
1.Shunday ekan, ey, samoviy da’vatdan bahramand boʻlgan muqaddas birodarlarim, imonimizning Elchisi – Oliy ruhoniyimiz Isoga qaranglar!
2.Muso paygʻambar butun Xudoning xonadoniga sodiq qolgani kabi, Iso Masih ham Uni tayin etgan Xudoga sodiq qoldi.
3.Imoratning me’mori imoratning oʻzidan koʻproq hurmat koʻradi. Xuddi shunday, Iso Masih Muso paygʻambardan koʻproq ulugʻvorlikka loyiq hisoblandi.
4.Har bir uyning quruvchisi boru, ammo aslida hammaning binokori – Xudo.
5.Muso paygʻambar butun Xudo xonadonidan mas’ul sodiq xizmatkor sifatida Xudoning kelajakda aytadigan kalomlariga zamin hozirladi, xolos.
6.Masih esa Xudo xonadonini Oʻgʻil kabi boshqaradi. Agar biz jasoratimizni va ulugʻ umidimizni oxirigacha mahkam tutsak, biz Uning xonadonimiz.
7.Mana, Muqaddas Ruh nima deyapti:     “Agar bugun Xudoning ovozini eshitsangiz,
8.Choʻlda, isyon va gʻazab kunida boʻlganidek,     Yana yuragingizni tosh qilmanglar!
9.U yerda otalaringiz Meni sinov qildilar,     Qirq yil ishlarimni koʻrgan boʻlsalar ham,     Meni imtihon qildilar.
10.Shuning uchun bu nasldan bezor boʻlib dedim:     Bular doim dilidan adashgan bir qavmdir,     Mening yoʻllarimga rioya qilmaydilar.
11.Men gʻazablanib, ont ichdimki:     Ular Mening farogʻatimga kirmaslar”.
12.Ey birodarlar, hech biringizda barhayot Xudodan qaytgan yomon, imonsiz bir yurak boʻlmasligiga diqqat etinglar.
13.Hech kim gunohning aldovi bilan yuragini tosh qilmasin; “bugun” deyilguncha, bir-biringizga har kuni nasihat qilib turinglar.
14.Agar biz avvalgi e’tiqodimizni oxirigacha mahkam tutsak, Masihga sherik hisoblanamiz.
15.Yuqorida deyilgani kabi:     “Agar bugun Uning ovozini eshitsangiz,     Isyonu Gʻazab kunida boʻlganidek,     Yuragingizni tosh qilmanglar!”
16.Oʻshanda Xudoning ovozini eshitib, isyon qilganlar kim edi? Muso paygʻambar sharofati bilan Misrdan chiqqanlarning hammasi emasmidi?
17.Xudo qirq yil kimdan bezor boʻldi? Gunoh qiluvchilardan emasmi? Mana, ularning jasadlari choʻlda parokanda boʻldi.
18.Xudo: “Ular Mening farogʻatimga kirmaydi”, deb kimlar haqida qasam ichgan edi? Boʻysunmaganlar haqida emasmi?
19.Koʻryapmizki, ular imonsiz boʻlgani uchun farogʻat diyoriga kira olmadilar.

Hebrews IV
1.Xudoning farogʻat diyoriga kirish haqidagi ilohiy va’da hali ham mavjud ekan, mabodo sizlardan biror kishi fursatni qoʻldan bermasin, deb xavotirlanamiz.
2.Chunki oʻtmishdoshlar kabi bizlar ham Xushxabarni oldik. Ammo ular eshitgan soʻzlarini imon bilan qabul qilmagani uchun foydasi boʻlmadi.
3.Faqat biz, imonlilar, u farogʻat diyoriga kiramiz.     Xudo:     “Gʻazablanganimda ont ichdimki,     Ular Mening farogʻatimga kirmaslar”,– deb aytgan. Holbuki, dunyo yaratilgandanoq Xudo taqdir etgan hamma ishlar tamom boʻlib turibdi.
4.Yaratilishning yetti kuni haqida bir oyatda bunday deyilgan:     “Xudo yettinchi kunda qilgan barcha ishlaridan forigʻ boʻldi”.
5.Ammo boyagi oyatda:     “Ular Mening farogʻatimga kirmas”,– deb ta’kidlangan.
6.Bundan anglashiladiki, dastavval Xushxabarni eshitganlar itoatsizligi uchun farogʻat diyoriga kirmagan boʻlsa-da, yana ba’zi kishilarga kirish uchun imkoniyat bor ekan.
7.Xudo ana shuni koʻzda tutib, uzoq vaqtdan keyin  Zaburda Dovud orqali “bugun” deb yana bir kun tayin qilgan. Yuqorida aytilgandek:     “Agar bugun Uning ovozini eshitsangiz,     Yana yuragingizni tosh qilmanglar!”
8.Agar Nabi Yasu Isroil oʻgʻillarini farogʻatga erishtirganda edi, bundan keyin Xudo boshqa bir kun haqida gapirishiga hojat yoʻq edi.
9.Demak, Xudo xalqining farogʻat kuni kelajakka qoladi.
10.Xudo Oʻz ishlaridan qanday forigʻ boʻlgan boʻlsa, Uning farogʻatiga kiruvchilar ham oʻz ishlaridan shunday forigʻ boʻladilar.
11.Shunday ekan, birortamiz ham bunday itoatsizlikdan oʻrnak olib, yiqilib qolmasligimiz uchun, oʻsha farogʻatga kirishga jon kuydiraylik.
12.Xudoning kalomi jonli va ta’sirli, har turli dudama qilichdan oʻtkirroqdir. U jon bilan ruhni, boʻgʻinlar bilan ilikni boʻlgundek suqilib kiradi, yurakning xayolu niyatlarini fosh qiladi.
13.Xudoning oldida pinhon qolgan hech bir maxluq yoʻq, Uning koʻzi oldida hamma narsa ochiq va ayondir. Axir, biz Unga hisob beramiz-ku!
14.Bizning ulugʻ Oliy ruhoniyimiz, ya’ni Arshi A’logacha oʻtib borgan Xudoning Oʻgʻli Iso bor ekan, tan olgan e’tiqodimizni mahkam tutaylik.
15.Bizning Oliy ruhoniyimiz zaifliklarimizga hamdard boʻlishga ojiz emas, U har tomondan bizlar kabi vasvasaga solingan, lekin gunoh qilmagan.
16.Shunday ekan, ilohiy marhamatga noil boʻlish va zarurat vaqtida inoyat va yordam olish uchun, Xudoning inoyat taxtiga jasorat bilan yaqinlashaylik.

Hebrews V
1.Har bir oliy ruhoniy odamlar orasidan tanlab olinib, odamlar oʻrnida Xudoga xizmat qiladi, gunohlar uchun Xudoga hadyalar va qurbonlar keltiradi.
2.Johillar va yoʻldan ozganlarga u muloyimlik bilan muomala qila oladi, chunki oʻzi ham zaifliklarga mubtalo boʻlib yuradi.
3.Shu sababdan xalqning gunohlari uchun ham, oʻz gunohlari uchun ham qurbon qilishi kerak.
4.Birov bu martabaga oʻzi-oʻzidan erishmaydi, balki Horun kabi Xudoning buyrugʻi bilan erishadi.
5.Shunga oʻxshab, Masih ham oliy ruhoniylik sharafini oʻzlashtirib olmadi, balki Xudo Unga:     “Sen Mening Oʻgʻlimsan,     Seni bugun tavallud ettirdim”,– deb, Uni ulugʻlikka sazovor qildi.
6.Shuningdek, boshqa bir joyda Xudo Masih haqida shunday degan:     “Malkisidq martabasi boʻyicha     Sen abadiy ruhoniysan”.
7.Masih badanda yashagan kunlarida Oʻzini oʻlimdan qutqarishga qodir boʻlgan Xudoga zoʻr faryod va koʻz yoshlari bilan sigʻinib, yalinib-yolvordi, xudojoʻyligi sababidan toati ijobat boʻldi.
8.Garchi U Xudoning Oʻgʻli boʻlsa ham, azob-uqubat chekib, itoat qilishni oʻrgandi.
9.Masih shunday kamolotga erishib, Unga quloq solganlarning hammasi uchun abadiy bir najot yaratdi.
10.Shu tariqa Xudo Masihni “Malkisidq martabasi boʻyicha Oliy ruhoniy” qilib tayinladi.
11.Bu haqda aytadigan soʻzimiz koʻp, ammo tushuntirish qiyin, chunki quloqlaringiz ogʻir boʻlib qoldi.
12.Vaqt nuqtayi nazaridan sizlar allaqachon muallim boʻlishingiz kerak edi. Ammo sizlarga yana Xudo kalomining ilk asoslarini oʻrgatishga ehtiyoj bor. Sizlarga qattiq oziq emas, sut kerak.
13.Sut bilan ovqatlanadigan har bir kishi esa hali chaqaloq, solihlik kalomida gʻoʻru tajribasizdir.
14.Qattiq oziq esa kamolotga yetganlarga, ya’ni tuygʻulari yaxshi va yomonni farq etish malakasiga ega boʻlganlarga xosdir.

Hebrews VI
1.Shuning uchun Masih haqidagi boshlangʻich ta’limotni qoldirib, kamolotga intilaylik. Tagʻin oʻlik ishlardan tavba qilish, Xudoga ishonish, gʻusllar, boshga qoʻl qoʻyib duo qilishlar, qiyomat va abadiy hukm haqidagi ta’limotning asosini solib oʻtirmaylik.
2.Xudo xohlasa, bunga erishamiz.
3.Bir marta ziyoni koʻrgan, samoviy in’omdan lazzat olgan, Muqaddas Ruhdan bahramand boʻlgan,
4.Xudoning xayrli kalomini va kelajak olamning qudratlarini totib koʻrgan kishilar
5.agar bundan keyin imondan qaytsalar, ularni yana tavba qildirib tuzatish imkonsizdir. Chunki bunday kishilar Xudoning Oʻgʻlini yangidan xochga qoqib, masxara qilgan boʻladilar.
6.Ustiga moʻl-koʻl tushgan yomgʻirni ichgan va dehqonlar uchun foydali oʻsimlik bergan yer Xudodan barakat oladi.
7.Ammo tikanu qushqoʻnmasni bergan yer esa yaramasdir va la’natga qoladi. Uning oxirati – yonishdir.
8.Sizlarga kelsak, ey seviklilar, shunday gapirishimizga qaramay, aminmizki, sizlarning ahvolingiz bundan yaxshiroqdir va najotga erishasizlar.
9.Chunki Xudo adolatsiz emas. U sizlarning ishingizni, Uning ismiga koʻrsatgan muhabbatingizni unutmaydi, Oʻz azizlariga qanday xizmat qilganingizni va hozir ham qilayotganingizni yodda tutadi.
10.Orzu qilamizki, umidingiz tamoman roʻyobga chiqsin, har biringiz oxirigacha aynimay gʻayrat koʻrsatinglar,
11.erinmanglar, imon va sabr-toqat bilan ilohiy va’dalarga erishganlardan oʻrnak olinglar.
12.Xudo Ibrohimga va’da berganda, Oʻzidan buyukroq birovning ismi haqi qasam icha olmay, Oʻz Zoti haqi qasam ichib, dedi:
13.“Men senga qut-barakat beraman,     Zurriyotingni bagʻoyat koʻpaytiraman”.
14.Ibrohim esa uzoq sabr-toqat qilib, ilohiy va’daga erishdi.
15.Odamlar oʻzlaridan buyukroq boʻlganning ismi haqi qasam ichadilar. Qasam isbot hisoblangani uchun, har qanday tortishuvlarga xotima beradi.
16.Shunga oʻxshab, Xudo ham va’dasini oluvchilarga Oʻz irodasining buzilmasligini ochiqroq koʻrsatmoqchi boʻlib, va’dani qasam bilan kuchaytirdi.
17.Shunday qilib, biz bu ikki buzilmas dalil bilan yolgʻon gapirmaydigan Xudodan panoh topaylik, koʻzimiz oldidagi umidni mahkam ushlab, dadil va jasur boʻlaylik.
18.Umidimiz jon langariday ishonchli va mustahkamdir, biz bu umid orqali ma’bad pardasining orqa tomoniga ham oʻtib kiramiz.
19.Oʻtmishdoshimiz Iso Malkisidq martabasi boʻyicha abadiy Oliy ruhoniyimiz boʻlib, u yerga bizlardan ilgari oʻtib kirgan.

Hebrews VII
1.Malkisidq Salim podshohi hamda Xudoyi Taoloning ruhoniysi edi. Ibrohim toʻrt shohni tor-mor etib qaytib kelayotganda, Malkisidq uni qarshilagani chiqib, uni duo qildi.
2.Ibrohim esa unga har bir narsadan ushr berdi.     Malkisidq otining birinchi ma’nosi “solihlik podshohi” demakdir. Bundan boshqa u “Salim podshohi”, ya’ni tinchlik podshohidir.
3.U otasizu onasizdir, umuman nasabnomasizdir. Umrining na boshlanishi, na oxiri qayd etilgan. U Xudoning Oʻgʻliga oʻxshash abadiy ruhoniy boʻlib qoladi.
4.Endi bu zotning naqadar buyuk ekanligini koʻring! Ulugʻ otamiz Ibrohim ham gʻanimatlarining oʻndan birini unga berdi.
5.Tavrotda buyurilishicha, Leviy oʻgʻillaridan ruhoniylik vazifasini olganlar xalqdan, ya’ni Ibrohim urugʻ-ajdodi boʻlgan oʻz birodarlaridan ushr olishlari kerak.
6.Lekin Leviy ajdodidan boʻlmagan Malkisidq esa ilohiy va’dalar egasi boʻlgan Ibrohimdan ushr oldi-yu, uni duo qildi.
7.Shak-shubhasizdirki, duo qiluvchi duo oluvchidan buyukdir.
8.Oddiy ruhoniylar oʻladigan odamlar boʻlib xalqdan ushr oladilar. Malkisidq esa,  Tavrotda ramz qilinishicha, mangu barhayot ruhoniy boʻlib ushr olgan.
9.Aytish mumkinki, ushr oluvchi Leviy oʻzi ham Ibrohim orqali ushr bergan.
10.Chunki Malkisidq Ibrohimni qarshi olganda, Leviy hali bobokaloni Ibrohimning belida edi.
11.Isroil xalqi Leviy avlodining ruhoniylik tartibi boʻyicha Tavrotni qabul qilgan edi. Agar Horun ajdodidan boʻlgan Leviylarning ruhoniylik xizmati mukammal boʻlganda edi, unda yana boshqa bir ajdod – Malkisidq ajdodidan bir Ruhoniyning oʻrtaga chiqishiga qanday ehtiyoj bor edi?
12.Chunki ruhoniylik qonun-qoidalari oʻzgartirilsa, Tavrotning oʻzini oʻzgartirish zarur boʻlib qoladi.
13.Boya aytilgan Ruhoniy esa – Rabbimiz Isodir. U boshqa bir qabilaga mansub, bu qabiladan hech kim qurbongohda xizmat qilmagan.
14.Rabbimiz Iso Yahudo qabilasidan kelib chiqqanligi ma’lumdir. Muso paygʻambar esa bu qabila haqida gapirganda, ruhoniylikka doir hech narsa aytmagan edi.
15.Endi Malkisidqqa oʻxshash boshqa bir Ruhoniy – Iso oʻrtaga chiqqandan keyin, bu masala yana ham aniq koʻrinib turibdi.
16.Iso insoniy qonun-qoidalarga rioya qilgan, deb emas, balki poyonsiz hayot qudratiga ega, deb ruhoniy boʻldi.
17.Zaburda: “Sen Malkisidq martabasi boʻyicha abadiy ruhoniysan”, – deb ta’kidlangan.
18.Bundan koʻrinadiki, avvalgi qonun-qoidalar ojiz va foydasiz boʻlgani uchun, endi bekor qilingan.
19.Chunki Tavrot Qonuni biron-bir kishini ham kamolga yetkaza olmagan.     Buning oʻrniga endi a’loroq bir umid maydonga keldi, biz bu umid bilan Xudoga yaqinlasha olamiz.
20.Umidimiz qasamyod bilan tasdiqlangani uchun a’loroqdir.
21.Ilgari oʻtgan ruhoniylar qasamsiz ruhoniy boʻlardilar. Ammo Iso,     “Xudovand qasamyod qilgan va soʻzidan qaytmas:     Malkisidq martabasi boʻyicha Sen abadiy ruhoniysan”,– degan ilohiy farmon bilan ruhoniy boʻldi.
22.Demak, Iso a’loroq bir ahdga kafil boʻldi.
23.Oddiy ruhoniylarning soni koʻp edi, chunki oʻlim ularning boqiy qolishlariga monelik qilar edi.
24.Ammo Iso boqiy qolganligi uchun, oʻtib ketmaydigan ruhoniylikka molikdir.
25.Shuning uchun Iso Oʻzi orqali Xudoga yaqinlashuvchilarga najot berishga butunlay qodir, U har doim barhayot boʻlib, ularga shafoat qiladi.
26.Chindan, bizlarga xuddi Iso kabi oliy ruhoniy kerak: U muqaddas, aybsiz, nuqsonsiz, gunohkorlardan ayrilgan, osmondan ham yuqoriga koʻtarilgan.
27.U boshqa oliy ruhoniylar kabi har kun oldin oʻz gunohlari uchun, keyin xalqning gunohlari uchun qurbonlik keltirishi kerak emas. Chunki Oʻzini Oʻzi qurbon qilganda, buni bir martada qilib boʻldi.
28.Tavrot Qonuniga binoan ojiz bandalar oliy ruhoniylikka tayin etilar edi. Xudoning Tavrotdan keyin,  Zaburda bergan qasamli va’dasiga binoan endi abadiy kamol topgan Xudo Oʻgʻli tayin etildi.

Hebrews VIII
1.Aytganlarimizning asosiy nuqtasi shuki, bizning osmonda, Arshi A’loning oʻng tomonida oʻtirgan Oliy ruhoniyimiz Iso bor.
2.Oʻsha yerda U inson emas, Xudovand qurgan haqiqiy Chodirda xizmat qiladi.
3.Har bir oliy ruhoniy hadyalar va qurbonlar keltirish uchun tayin etiladi. Shunday ekan, Isoning ham keltiradigan bir narsasi boʻlishi lozim edi.
4.Agar U yer yuzida boʻlganda edi, umuman ruhoniy boʻlolmas edi. Chunki Tavrotda buyurilgan hadyalarni taqdim qiluvchi ruhoniylar bor.
5.Ular Muso paygʻambar Xudodan olgan koʻrsatmaga muvofiq qurilgan chodirda diniy xizmat koʻrsatadilar. Xudo Musoga: “Ehtiyot boʻl, har bir narsani togʻda senga koʻrsatilgan namunaga muvofiq qilgin”, – deb buyurgan edi. Demak, ruhoniylar xizmat qiladigan makon faqat osmondagi mavjudotning namunasi va soyasiginadir.
6.Lekin endi Iso a’loroq va’dalarga asoslangan a’loroq bir ahdga kafil boʻlgani uchun, juda ham ulugʻroq ruhoniylik xizmatiga erishdi.
7.Agar Xudo qilgan birinchi ahd nuqsonsiz boʻlganda edi, ikkinchisiga fursat axtarilmas edi.
8.Holbuki, Xudo qadimgilardan nuqson topib,  Tavrotda shunday degan:     “Mana Xudovand kalomi:     Isroil xonadoni va Yahudo xonadoni bilan     Men yangi bir ahd qiladigan kunlar kelyapti.
9.Bu qiladigan ahdim esa –     Men ularning ota-bobolari qoʻlidan ushlab,     Misr yeridan olib chiqqanda qilgan ahdimga oʻxshamagay.     Zeroki – Xudovand deyapti:     Ular Mening ahdimga sodiq qolmadilar     Va Men ulardan yuz oʻgirdim.
10.Oʻsha kunlardan keyin     Isroil xonadoni ila qiladigan ahdim bu boʻlajak,     – deydi Xudovand.     – Qonunlarimni ularning fikriga jo qilib,     Dillariga yozib qoʻyurman.     Men ularning Xudosi boʻlurman,     Ular esa Mening xalqim boʻlur.
11.Ta’lim bermagay yana hech kimsa     Oʻz birodariyu qabiladoshiga:     Xudovandni tan olgin, – deya.     – Chunki hammalari, kattayu kichik Meni tanib-biladi.
12.Men ularning yomonliklaridan oʻtib,     Gunohlarini boshqa esga keltirmayman”.
13.Shunday qilib, Xudo “yangi bir ahd” deyish bilan qadimgi ahdning eskirganligini koʻrsatdi. Eskirib va qarib borayotgan narsa esa yoʻq boʻlib ketishi muqarrardir.

Hebrews IX
1.Qadimgi Ahd davrida diniy xizmat haqida qonun-qoidalar hamda dunyoviy bir ma’bad bor edi.
2.Bir chodir qurilgan edi. “Muqaddas makon” deyilgan birinchi boʻlmada shamdon, xontaxta va muqaddas baxshida nonlar bor edi.
3.Ikkinchi pardaning orqasida “muqaddaslar muqaddasi” deb atalgan ichki boʻlma bor edi.
4.Bu yerda xushboʻy tutatqi tutatiladigan oltin qurbongoh, shuningdek, har tomoni oltin bilan qoplangan ahd sandigʻi bor edi. Ahd sandigʻi ichida manna solingan oltin idish, Horunning gullagan hassasi va ahd lavhalari bor edi.
5.Sandiq ustida qurbongohga soya soladigan ulugʻvor malaklar bor edi. Hozir bular haqida birma-bir gapirish mumkin emas.
6.Shunday jihozlangan chodirning birinchi boʻlmasiga ruhoniylar uzluksiz kirib, diniy xizmatlarini ado etardilar.
7.Lekin chodirning ichkari boʻlmasiga esa yilda bir martagina faqat oliy ruhoniy kirardi. U oʻzi uchun va xalqning gʻaflatdan qilgan gunohlari uchun qon bagʻishlamasdan, aslo u yerga kira olmas edi.
8.Bu bilan Muqaddas Ruh shuni koʻrsatyaptiki, chodirning birinchi boʻlmasi hanuz mavjud ekan, muqaddas makonga kirish yoʻli ochilmagan.
9.Bu hozirgi zamon uchun ramzdir. Bundan koʻramizki, Xudoga xizmat qiluvchilar hadyalar va qurbonlar bagʻishlash orqali oʻz vijdonlarini poklay olmaydilar.
10.Bu udumlar yegulik, ichgulik va har xil tahoratlar bilan, ya’ni kishi tanasi bilangina bogʻliqdir, ular faqat yangi tuzum paydo boʻlgungacha joriy edi.
11.Endi esa boʻlgʻusi xayr-barakalarning Oliy ruhoniysi boʻlgan Masih paydo boʻldi. U qoʻl bilan qurilmagan, ya’ni bu dunyo ijodi boʻlmagan buyukroq va mukammalroq chodirdan oʻtib bordi.
12.Masih takalar va buzoqlarning qoni bilan emas, balki Oʻz qoni bilan muqaddas makonga bir marta kirib, bizlar uchun abadiy najotni qoʻlga kiritdi.
13.Ilgari takalaru buqalarning qoni hamda yoqilgan gʻunajinlarning kuli harom boʻlgan kishilarning ustiga purkalganda, ular jisman poklanib, muqaddas hisoblanardilar.
14.Endi esa Masih abadiy Ruhilloh qudratida Oʻzini nuqsonsiz qurbon qilib Xudoga bagʻishladi. Uning toʻkkan qoni vijdonimizni oʻlik ishlardan poklaydi va barhayot Xudoga xizmat qilishimiz uchun imkon yaratadi.
15.Ana shu sababdan Masih Yangi Ahdning vositachisi boʻldi. Qadimiy Ahd davrida yashagan odamlar qilgan gunohlaridan forigʻ boʻlsin deb va Xudo abadiy merosga da’vat etganlar bunga muyassar boʻlsin deb, Masih Oʻzini qurbon qildi.
16.Qayerda vasiyat bor boʻlsa, vasiyat qilganning oʻlimini qayd qilib oʻtish kerak.
17.Chunki vasiyat oʻlimdan keyingina kuchga kiradi. Vasiyat qiluvchi hali tirik ekan, vasiyatning hech bir ta’siri yoʻq.
18.Shu bois Qadimgi Ahd ham qon toʻkilmasdan kuchga kirmadi.
19.Muso paygʻambar Tavrotni qabul qilib, uning har bir amrini butun xalqqa oʻqib bergandan soʻng, buzoqlar va takalar qoni hamda argʻuvon yung, issop tarmoqlari va suv olib, kitobning ustiga ham, butun xalqning ustiga ham purkab:
20.“Bu – Xudo sizlarga buyurgan ahdning qoni”, – dedi.
21.Shuningdek, muqaddas chodir va barcha tabarruk anjomlar ustiga qon purkadi.
22.Zotan Tavrot Qonuni boʻyicha qariyb hamma narsa qon bilan poklanadi, qon toʻkilmasdan umuman kechirim boʻlmaydi.
23.Agar samoviy mavjudotning aksigina boʻlgan bu narsalarni shunday poklash kerak boʻlsa, unda samoviy mavjudotning asli yana qanchalik a’loroq qurbonlarni talab qiladi!
24.Ana shu maqsadda Masih bizlar uchun Xudoning huzurida hozir boʻldi. U haqiqiy voqelikning soyasigina boʻlgan bu dunyodagi muqaddas makonga emas, balki inson qoʻli bilan qurilmagan osmondagi haqiqiy muqaddas makonga kirdi.
25.Oliy ruhoniy har yil begona qon bagʻishlash uchun muqaddas makonga kirishi lozim. Masih esa faqat bir marta Oʻz qonini bagʻishlash uchun samoviy makonga kirdi va bu kifoyadir.
26.Aks holda U dunyo yaratilgandan beri bir necha marta azob chekishi kerak edi. Endi esa, zamonning oxirida, U odamlarning gunohlarini aritish uchun bir marta olamga kelib, Oʻzini qurbon qildi.
27.Zotan bir marta oʻlish va undan keyin hukm qilinish insonlarning taqdiridir.
28.Shuningdek, Masih ham koʻplarning gunohlarini Oʻz boʻyniga olish uchun bir marta qurbon boʻldi. Lekin U ikkinchi marta dunyoga kelganda, yana gunohlarni yuvish uchun emas, balki Uni kutayotganlarga najot keltirish uchun osmondan tushib keladi.

Hebrews X
1.Ilohiy Qonun boʻlgʻusi xayr-barakalarning asl surati emas, soyasiginadir. Shuning uchun yildan-yilga muntazam ravishda ayni qurbonlarni keltiruvchilar Ilohiy Qonun orqali kamolga erisha olmaydilar.
2.Aks holda, ular bu qurbonlarni bagʻishlashni bas qilmas edilarmi? Unday boʻlganida edi, bu xizmatni bajo keltiruvchilar bir martada poklangan boʻlar va yana gunohi borligini sezmas edilar.
3.Holbuki, qurbonlar bagʻishlash bilan har yili gunohlar esga solinadi, xolos.
4.Chunki buqayu takalarning qoni gunohlarni bartaraf qilolmaydi.
5.Shuning uchun Masih dunyoga kelib, Xudoga shunday degan edi:     “Qurbonu bagʻishlovni Sen xohlamading,     Ammo Men uchun badan hozirlading.
6.Gunoh uchun yoqiladigan qurbonlardan,     Xayr-ehsonlardan rozi boʻlmading.
7.Oʻshanda Men dedim:     Oʻrogʻliq bitikda Men haqda bitilgan,     Xohishingni ado etmoq-chun keldim, ey Xudoyim”.
8.Tavrotda qurbonliklar bagʻishlash haqida qonun-qoidalar koʻp. Shunga qaramay, Masih birinchidan: “Qurbonu bagʻishlovni, gunoh uchun yoqiladigan qurbonlar va xayr-ehsonlarni Sen xohlamading, rozi boʻlmading”, – deyapti.
9.Ikkinchidan esa: “Sening xohishingni ado etmoq-chun keldim, ey Xudoyim”, – deyapti. Bundan koʻramizki, Masih ikkinchi qoidani joriy qilish uchun birinchisini bekor qildi.
10.Chunonchi, Xudoning xohishi bilan Iso Masih Oʻz tanasini bir marta qurbonlikka bagʻishladi va shu yoʻl bilan bizni muqaddas qildi.
11.Har bir ruhoniy kun sayin Xudoga xizmatini ado qilaverib, aslo gunohlarni yoʻq qila olmaydigan oʻsha-oʻsha qurbonliklarni koʻp marta bagʻishlaydi.
12.Masih esa gunohlar uchun bitta qurbonlik bagʻishlagandan keyin, Xudoning oʻng tomonida abadiy oʻtirib oldi.
13.Oʻsha vaqtdan beri U dushmanlarining Oʻz oyoqlari ostiga yiqilib qolishlarini kutmoqda.
14.U bittagina qurbonlik keltirib, ishonuvchilarni muqaddas qildi va abadiy kamolga erishtirdi.
15.Muqaddas Ruh ham bu haqda bizlarga shahodat beradi.
16.Birinchidan, U shunday degan:     “Xudovand kalomi: Oʻsha kunlardan soʻng     Men xalqim ila qiladigan ahdim bu boʻlajak:     Qonunlarimni ularning diliga jo qilurman,     Oʻy-fikrlariga yozib qoʻyurman farmonlarim”.
17.Keyin U qoʻshimcha qilib:     “Ularning gunohlariyu jinoyatlarini     Men boshqa esga keltirmayman”,– degan.
18.Demak, Xudo gunohlardan oʻtgan boʻlsa, ular uchun boshqa qurbonlikka hojat yoʻq.
19.Shuning uchun, ey birodarlar, Iso Masihning qoni tufayli muqaddas makonga kirishga jasoratimiz bor.
20.Iso ma’baddagi parda orqali, ya’ni Oʻz badani orqali bizga yangi, tirik kirish yoʻlini ochib berdi.
21.U Xudo xonadoni ustidan mas’ul boʻlgan buyuk Ruhoniyimizdir.
22.Shunday qilib, dillarimiz yomon vijdondan poklangan, badanimiz esa toza suv bilan yuvilgan boʻlib, biz endi toʻla ishonch va e’tiqod bilan, chin qalbdan Xudoga yaqinlashaylik.
23.Imon keltirib topgan umidimizni ikkilanmay mahkam tutaylik. Chunki va’da bergan Xudo Oʻz soʻziga sodiqdir.
24.Bir-birimizga e’tibor beraylik va muhabbatga, xayrli ishlarga ragʻbatlantiraylik.
25.Ba’zilarning odatidek, yigʻilishlarimizni qoldirmaylik. Aksincha,  Rabbimiz keladigan kuni yaqinlashib qolganini bilib, bir-birimizga yana koʻproq dalda beraylik.
26.Agar biz haqiqatni bilib olgandan keyin, qasddan gunoh qilishda davom etsak, endi gunohlarning kechirilishi uchun boshqa qurbonlik qolmaydi,
27.faqat dahshatli intizorlik bilan hukmni kutish va xudobezorni kuydiradigan qizgʻin otash qoladi.
28.Kimki Musoning Qonunini rad etsa, ikki yo uch shohidning guvohligi bilan rahmsiz oʻlim jazosiga mahkum qilinadi.
29.Agarda kimdir Xudoning Oʻgʻlini oyoq osti qilsa, Uning qoni bilan muqaddas qilingani holda bu qonni oddiy deb bilsa, inoyatli Xudo Ruhini haqorat qilsa, u yana qanchalik ogʻirroq jazoga loyiq hisoblanadi, deb oʻylaysizlar?!
30.Xudoning shu kalomini yaxshi bilamiz:     “Intiqom – Mening qoʻlimdan,     Sazosini Men beraman,     – deydi Xudovand”.Va yana:     “Xudovand Oʻz xalqini hukm etadi”.
31.Barhayot Xudoning qoʻliga tushib qolish dahshatlidir!
32.Avvalgi kunlarni esga keltiringlar. Oʻshanda siz ziyoni koʻrib, azob-uqubatlar toʻla qattiq kurashga bardosh berar edingizlar.
33.Goh oʻzlaringiz el-yurtning haqoratiga qolib, azob chekar, goh shunday ahvolga yoʻliqqanlarga hamdard boʻlardingizlar.
34.Mahbuslarning alam-achchigʻiga sherik boʻlardingizlar. Sizni yanada yaxshi va boqiy boylik kutayotganini bilib, mol-mulkingizning talon-taroj etilishini xursandlik bilan qabul qilardingizlar.
35.Shunday ekan, kelajakda ulugʻ taqdiri bor umidingizni tashlamanglar.
36.Xudoning irodasini ado etib, Uning va’dasini qoʻlga kiritish uchun sizlarga sabr-toqat kerak.
37.Xudo shunday degan:     “Yana biroz, juda birozdan keyin     Keladigan keladi va kechikmas.
38.Solih odam imoni bilan hayot boʻlur.     Agarda u orqaga chekinsa,     Jonim undan rozi boʻlmas”.
39.Bizlar esa orqaga chekinib halok boʻlmaymiz, balki imonni saqlab, jonimizga najot topamiz.

Hebrews XI
1.Imon – umidvor boʻlgan narsalarning mujassamlanishidir, imon bilan biz koʻrinmaydigan mavjudotga amin boʻlamiz.
2.Ota-bobolarimiz imon bilan Xudoning roziligini qozondilar.
3.Bizlar imon orqali anglayapmizki, koinot Xudoning kalomi bilan bunyod boʻlgan, ya’ni koʻrinadigan moddalar koʻrinmaydigan voqelikdan vujudga kelgan.
4.Imon bilan Hobil Xudoga Qobildan koʻra yaxshiroq qurbon keltirdi. Hobil imoni tufayli solih kishi deb qabul qilindi. Xudoning Oʻzi uning bagʻishlovlarini tasdiqlab, undan roziligini bildirdi. Hobil oʻlgan boʻlsa ham, imoni orqali hanuz gapiryapti.
5.Imoni tufayli Hanoʻx oʻlmay, yuqoriga olindi. U yana topilmadi, chunki Xudo uni yuqoriga olgan edi. Yuqoriga olishdan oldin Xudo undan roziligini ta’kidlagan edi.
6.Ishonmasdan esa Xudoning roziligini topmoqning imkoni yoʻq. Kim Xudoga yaqinlashmoqchi boʻlsa, Uning borligiga ishonmogʻi lozim, Xudo Uni izlovchilarga mukofot berishiga e’tiqod qilmogʻi shart.
7.Nuh paygʻambar imonli boʻlgani uchun, Xudo unga kelajakda yuz beradigan hodisalar haqida vahiy yubordi, Nuh esa oʻz xonadonini qutqarish uchun ixlos bilan kema yasadi. U bu ishi bilan dunyoni mahkum qildi, oʻzi esa imoni tufayli ahli solih deb qabulga oʻtdi.
8.Ibrohim paygʻambar ham oʻz imoni tufayli Xudoga itoat qildi. Xudo uni chaqirib: “Nasib etadigan mamlakatga ket”, deb buyurganda, Ibrohim qayerga borishini bilmasdan yoʻlga tushdi.
9.Imon bilan u Xudo va’da bergan yerda oʻrnashdi, nasib boʻladigan qut-barakalarning hamvorislari boʻlgan oʻgʻillari Is’hoq va Yoqub bilan birga gʻariblarcha chodirda yashadi.
10.U me’mori va quruvchisi Xudo boʻladigan mustahkam, boqiy shaharni kutar edi.
11.Soro bibi ham imon bilan va’da bergan Xudoning sadoqatiga ishonib, yoshi oʻtsa ham, homilador boʻlishga quvvat oldi.
12.Shuning uchun ham bir odam, ya’ni qartayib jonsizlashgan Ibrohimdan koʻkdagi yulduzlar va dengiz sohilidagi qum kabi son-sanoqsiz nasl tugʻildi.
13.Bu kishilarning hammasi Xudo va’da etgan barakalarga erishmay, imonli boʻlib olamdan oʻtdilar. Barakani uzoqdan koʻrib olqadilar, yer yuzida gʻaribu musofir ekanliklarini e’tirof etdilar.
14.Kimki bunday fikrda boʻlsa, bir vatan izlayotganini koʻrsatadi.
15.Agar ular ayrilgan vatanini qoʻmsab qolganlarida edi, qaytib borishga fursatlari boʻlar edi.
16.Ammo ular yanada yaxshisi, ya’ni samoviy vatanni orzu etardilar. Shuning uchun Xudo ularning Xudosi atalmoqdan or qilmaydi. Uning Oʻzi ular uchun bir shahar hozirlagan edi.
17.Xudo Ibrohimni sinovdan oʻtkazayotganda, Ibrohim imon bilan oʻgʻli Is’hoqni qurbonlikka olib bordi. Ha, u Xudodan ma’lum va’dalarni olganiga qaramasdan, yagona oʻgʻlini bagʻishlamoqchi boʻldi.
18.Vaholanki, Xudo unga: “Sening nasling Is’hoq orqali koʻpayadi”, – deb va’da bergan edi.
19.Demak, Ibrohim, Xudo hatto oʻliklarni ham tiriltirishga qodir, degan fikrda edi. Shuning uchun ham u ramziy ma’noda Is’hoqni oʻlimdan qaytarib oldi.
20.Shuningdek, Is’hoq ham imon bilan oʻgʻillari Yoqub va Esovni istiqbollari haqida duo qildi.
21.Yoqub esa oʻlayotganida, imon bilan oʻgʻli Yusufning oʻgʻillarini bir-bir duo qildi va oʻz hassasiga suyanganicha, Xudoga sajda qildi.
22.Yusuf ham olamdan oʻtay deganda, Isroil oʻgʻillarining Misrdan chiqib ketishi toʻgʻrisida imon bilan karomat qildi va oʻz suyaklari haqida vasiyat qildi.
23.Muso tugʻilganda ota-onasi uni imon bilan uch oy yashirishdi. Ular chaqaloqning chiroyli ekanligini koʻrib, Fir’avnning farmonidan qoʻrqishmadi.
24.Muso voyaga yetgach, Fir’avn qizining oʻgʻli deb atalishni imon bilan rad etdi.
25.Gunoh qilib vaqtinchalik huzur-halovat koʻrishdan, Xudoning xalqi bilan azob-uqubat chekishni afzal koʻrdi.
26.Masih tufayli haqoratga qolishni Misrning xazinalaridan buyukroq boylik hisobladi, chunki u oladigan mukofotni koʻzlar edi.
27.Fir’avnning gʻazabidan qoʻrqmasdan, imon bilan Misrni tark etdi. U koʻrinmas Xudoni koʻrganday, sabot-matonatli boʻldi.
28.Soʻngra misrlik toʻngʻichlarni qirgan Azroil isroilliklarga tegmasin deb, nabi Muso imon bilan Fisih qurbonini soʻydi va eshiklarga qon purkadi.
29.Imon bilan isroilliklar Qizil dengizdan xuddi quruqlikdan oʻtayotgandek kechib oʻtishdi. Misrliklar ham oʻtishga harakat qilgach, gʻarq boʻlib ketishdi.
30.Isroilliklar yetti kun Yerixo shahri devorlari atrofida aylanib oʻtgandan keyin, imonlari tufayli devorlar qulab tushdi.
31.Imon bilan fohisha Rahoba ham josuslarni doʻstona qabul qilib oldi va kofirlar bilan birga halok boʻlmadi.
32.Yana nimalar haqida gapiray? Yana Gid’oʻn, Baraq, Shim’oʻn, Iftah, Dovud, Shomuil va barcha paygʻambarlar haqida hikoya qilish uchun vaqtim yetarli emas.
33.Ular imon bilan podsholiklarni toʻntardilar, adolatni barqaror qildilar, ilohiy va’dalarga erishdilar, sherlarning ogʻzini bogʻladilar.
34.Lovullagan otashni soʻndirdilar, qilich tigʻidan qochib qutuldilar, holdan toygan boʻlib quvvatga kirdilar, jangda matonat koʻrsatdilar, begona qoʻshinlarni yengib daf qildilar.
35.Bir necha ayollar oʻz marhumlarini tirilgan holda qaytarib oldilar. Boshqalari esa a’loroq tirilishga – qiyomatga erishish umidida yurib, qutulishni qabul qilmadilar va azobda qolib oʻldilar.
36.Yana boshqalari haqoratlar, kaltaklarga chidab, zindonlarda zanjirband boʻlib yotdilar.
37.Toshboʻron boʻldilar, qiynoqlarga chidadilar, arralab ikkiga boʻlindilar, qilichdan oʻtkazildilar. Qoʻy va echki koʻni ichida sarson-sargardon kezib, muhtojlik, tanglik, azob-uqubat chekdilar.
38.Choʻl-sahrolarda, togʻ-toshlarda adashib, gʻorlarda, yerning kavaklarida faqirlarcha umr kechirdilar. Mana, dunyo ularga munosib emas edi!
39.Ularning hammasi ham imoni bor degan tasdiqqa ega boʻlsa-da, Xudo va’da etgan qut-barakaga muyassar boʻlmadilar.
40.Ular bizsiz kamolga erishmasin deb, Xudo biz uchun a’loroq barakalarni koʻzda tutgan edi.

Hebrews XII
1.Mana, bizning atrofimizni oʻrab olayotgan naqadar yirik shohidlar olomoni bor ekan! Shuning uchun har bir ogʻirlikni, ayniqsa hadeb poylab turadigan gunohni bir chetga uloqtirib tashlaylik, taqdirimizdagi musobaqada sabr-toqat bilan chopaylik.
2.Imonimizning Ilgʻori hamda uni kamolga Yetkazuvchi Isoga koʻz tikaylik. U Oʻzini kutayotgan shodlik uchun sharmandalikni mensimay, xoch azob-uqubatiga chidadi. Hozir esa U Arshi A’loning oʻng tomonida oʻtirmoqda.
3.Iso gunohkorlar tomonidan qattiq qarshilikka uchrab, sabr-toqat qildi.     Sizlar shu haqda fikr qiling, toki tinkangiz qurib, ruhingiz tushib ketmasin.
4.Sizlar gunohga qarshi kurashishda hanuz qon toʻkilishiga qadar qarshilik koʻrsatmabsiz-u,
5.oʻgʻil sifatida sizlarga aytilgan bu matalni unutibsizlar:     “Ey oʻgʻlim,     Xudovandning tanbehiga e’tiborsiz qarama,     U seni mazammat qilganda sulayib ketma.
6.Xudovand sevgan kishining adabini berar,     Oʻgʻlim deb bilgan hammaning chorasini koʻrar”.
7.Sizlar chekayotgan mashaqqatlarga tanbeh deb, sabr qilinglar. Xudo sizlar bilan oʻgʻillarday muomala qilyapti-ku! Qanday oʻgʻil yoʻqki, otasi unga tanbeh bermasa?!
8.Tanbeh – hammaning nasibasidir. Agar sizlar bundan mahrum qolsangiz, sizlar oʻgʻil emas, haromzodasizlar.
9.Bizlarga tanbeh bergan jismoniy otalarimiz bor edi va ularni hurmat qilganmiz. Shunday ekan, yashash uchun ruhlarning Otasi – Xudoga itoat etishimiz yanada muhimroq emasmi?
10.Otalarimiz oʻzlariga yoqqanday bizga qisqa vaqt tanbeh berganlar. Xudo esa Oʻzining muqaddasligidan bahramand boʻlishimiz uchun, manfaatimiz uchun tanbeh qilyapti.
11.Har bir tanbeh hozirgi zamonda sevinch emas, qaygʻu boʻlib koʻrinadi. Ammo shu tariqa tarbiyalanganlar uchun keyin solihlik va tinchlik samarasi unib-oʻsadi.
12.Shunday ekan, shalpaygan qoʻllaringizni koʻtarib, bukik tizzalaringizni mustahkam qilinglar.
13.Oyoqlaringizni toʻgʻri yoʻlga buringlar, yana biron oqsoq yoʻldan toymasin, aksincha, shifo topsin.
14.Hamma bilan tinch-totuv yashash va muqaddas boʻlishga gʻayrat qilinglar. Muqaddaslikka ega boʻlmasdan hech kim Rabbimizni koʻrolmaydi.
15.Diqqat etinglar, birortangiz ham Xudoning inoyatidan mahrum qolmang. Yana orangizda biror achchiq tomir unib-oʻsib, ogʻusi koʻpchilikka yuqib, zaharlamasin.
16.Ichingizda biron zinokor, shuningdek, bitta taom uchun oʻz toʻngʻichligini sotgan Esov kabi Xudodan qoʻrqmas odam boʻlmasin.
17.Bilganingizday, Esov shundan keyin otasining duosiga intildi, ammo rad etildi. Hatto koʻz yoshlari bilan yolvorsa-da, otasining niyatini oʻzgartirishga muvaffaq boʻlmadi.
18.Sizlar yaqinlashgan togʻ – sezib boʻladigan, gurkirab yonayotgan, tim qorongʻilikka koʻmilgan, boʻron bosgan,
19.karnay ovozi yangrab turgan Sinay togʻiday emas. U yerda Xudo kalomlarini e’lon qilgan bir tovush bor ediki, uni eshitganlar yana bir soʻz aytilmasin deb yolvordilar.
20.“Agar toqqa hayvon ham tegsa, toshboʻron qilinadi”, degan ilohiy farmonga ular dosh berolmas edilar.
21.Bu manzara shu qadar dahshatli ediki, Musoning oʻzi: “Men juda qoʻrqib titrayapman!” – dedi.
22.Sizlar, aksincha, Sion togʻiga, barhayot Xudoning shahri – samoviy Quddusga, lak-lak farishtalar tumonotiga yaqinlashgansizlar.
23.Sizlar bayram tusini olgan, ismlari osmonda yozilgan toʻngʻichlar ummatiga, hammani hukm qiluvchi Xudoga, kamolga erishgan solihlarning ruhlariga yaqinlashgansizlar.
24.Sizlar Yangi Ahdning vositachisi – Isoga yaqinlashgansizlar. Hobilning qonidan koʻra ulugʻroq ma’noni ifodalovchi Isoning qoni ustingizga sepilgan.
25.Ehtiyot boʻlinglar, soʻzlayotgan Xudodan yuz oʻgirmanglar! Muso paygʻambar Xudodan vahiy olib, yer yuzida soʻzlagan edi, uni rad etgan Isroil oʻgʻillari esa jazodan qochib qutulmadilar. Agar biz osmondan soʻzlayotgan Xudodan yuz oʻgirsak, bundan ham ogʻirroq jazodan qanday qochib qutulamiz?
26.Oʻsha vaqtda Uning ovozi yerni larzaga soldi. Endi esa U  paygʻambar oyatida shunday va’da beryapti:     “Men yana bir bor yolgʻiz yerni emas,     Osmonni ham larzaga solgayman”.
27.“Yana bir bor” soʻzi esa bundan soʻng yaratilgan butun oʻtkinchi mavjudotning yoʻq boʻlishini koʻrsatadi. Natijada faqat boqiy mavjudot qoladi.
28.Biz esa oʻtkinchi emas, boqiy podshohlikka muyassar boʻlganimiz uchun Xudodan minnatdor boʻlaylik, Unga ma’qul boʻladigan ehtirom va qoʻrquv bilan xizmat qilaylik.
29.Chunki bizning Xudoyimiz – yeb tugatadigan otashdir.

Hebrews XIII
1.Bir-biringizni birodarlarcha sevishni davom ettiringlar.
2.Mehmondoʻstlikni unutmanglar; ba’zi kishilar mehmonlarimni yaxshi kutay, deb bilmasdan farishtalarni kutganlar.
3.Mahbuslarni, goʻyo oʻzingiz ham ular bilan birga hibs boʻlgandek, eslab turinglar. Zoriqqanlarni oʻzingiz ham tanangiz borligini bilib, xotirlanglar.
4.Nikoh hammaning koʻzida e’tiborda boʻlsin, yotogʻingiz begʻubor boʻlsin. Chunki zinokorlaru fohishlarni Xudo hukm qiladi.
5.Pulparastlikdan xoli kun kechiringlar. Qoʻlingizda bori bilan qanoatlaninglar. Chunki Xudoning Oʻzi: “Seni hech tashlab ketmayman va aslo tark etmayman”, – degan.
6.Shuning uchun biz jasorat bilan aytyapmiz:     “Xudovand men tomonda, men qoʻrqmayman.     Inson menga ne qila bilar?”
7.Xudo kalomini sizlarga gapirgan boshliqlaringizni xotirlanglar. Ularning hayoti natijasiga qarab, imonlariga ergashib yuringlar.
8.Iso Masih kecha, bugun va abadiy xuddi Oʻshaning Oʻzidir.
9.Siz turli yot va gʻalati ta’limotlarga berilib, yoʻlingizdan ogʻib ketmanglar. Yurak Xudoning inoyati bilan quvvatlanishi yaxshidir, maxsus taomlar bilan emas. Yegulik-ichgulikka  doir qonun-qoidalarga rioya qiluvchilar bundan biror foyda koʻrmagan.
10.Bizning bir qurbongohimiz borki, Shahodat Chodirida xizmat qiluvchi ruhoniylar u yerga kirib yeyishga haqi yoʻq.
11.Ilgari gunohlarning kechirilishi uchun oliy ruhoniy muqaddas makonga kirib, hayvon qonlarini bagʻishlar edi. Hayvonlarning jasadlari esa manzilning tashqarisida yoqilar edi.
12.Shunga oʻxshab, Iso ham Oʻz qonim bilan xalqni muqaddas qilay, deb shahar darvozasidan tashqarida azob chekib oʻldi.
13.Endi bizlar ham Uning xoʻrligini oʻzimizga olib, manzildan tashqariga – Uning oldiga chiqaylik.
14.Chunki bu yerda bizning doimiy shahrimiz yoʻq, biz boʻlgʻusi shaharga koʻz tikib yuribmiz.
15.Shunday qilib, Iso orqali Xudoga uzluksiz hamdu sano qurbonlarini bagʻishlaylik, ya’ni Uning nomi tilimizdan tushmasin.
16.Xayrixohlik va ulfatchilikni unutmanglar, chunki bunday qurbonlar Xudoga maqbuldir.
17.Oʻz jamoat boshliqlaringizga itoat qilinglar, ularga kamoli ehtirom bilan boʻysuninglar. Chunki ular hisobot beradiganlardek hamisha jonlaringizni qoʻriqlab turadilar. Bu ishni esa ohu nola bilan emas, balki sevinch bilan bajo keltirsinlar. Agar buni ohu nola bilan qilsalar, sizlarga foyda boʻlmaydi.
18.Bizlar uchun ibodat qilinglar. Vijdonimiz toza ekanligiga aminmiz, chunki biz hamma narsani halollik bilan bajarishga harakat qilamiz.
19.Ayniqsa men uchun ibodat qilishingizni koʻp oʻtinib soʻrayman, Xudo meni tezroq sizlarning oldingizga qaytarsin.
20.Tinchlik bergan Xudo qoʻylarning ulugʻ Choʻponi – Rabbimiz Isoni abadiy ahdning qoni bilan tiriltirdi.
21.Xudo Oʻz murod-maqsadini Iso Masih orqali sizlarda bajo keltirsin, Xudoning irodasini ijro etmogʻingiz uchun Oʻzi sizlarda har xil fazl-kamolotni paydo qilsin. Iso Masihga abadulabad shon-sharaflar boʻlsin! Omin.
22.Ey birodarlar, sizlardan iltimos qilaman, qisqagina yozgan boʻlsam ham, bu nasihat kalomini sabr-toqat bilan qabul qilinglar.
23.Bilinglarki, birodarimiz Timoʻtiy ozodlikka chiqarildi. Agar u tezlik bilan yonimga kelsa, u bilan birga sizlarni koʻrgani boraman.
24.Jamoat boshliqlaringizning hammasiga va barcha ahli moʻminga salom aytinglar. Italiyaliklar sizlarga salom yoʻllayaptilar.
25.Xudoning inoyati hammangizga yor boʻlsin. Omin.

Revelation I
1.Bu kitob Iso Masihning vahiysidir. Xudo tez orada yuz berishi muqarrar boʻlgan hodisotni Oʻz qullariga koʻrsatishi uchun Iso Masihga ushbu vahiyni berdi. U esa farishtasini yuborib, quli Yuhannoga buni bildirdi.
2.Yuhanno Xudoning kalomi va Iso Masihning shahodati, ya’ni koʻrgan narsalarining hammasi haqida guvohlik berdi.
3.Bu bashoratni oʻqiyotgan va tinglayotganlar hamda bu yozilganlarga amal qiluvchilar baxtiyordir. Chunki vaqt yaqin.
4.Men, Yuhanno, Asiya viloyatidagi yetti Masih jamoatiga yozyapman: hozir bor, azaldan bor boʻlgan, kelajakda bor boʻlgʻusi Xudodan, Uning taxti oldida turgan yetti Ruhdan,
5.shuningdek, oʻliklar ichidan birinchi boʻlib tirilgan, yer yuzi podshohlarining Shohanshohi boʻlgan ishonchli shohid – Iso Masihdan sizlarga inoyat va tinchlik boʻlsin.     Iso Masih bizni koʻp sevdi. U Oʻz qonini toʻkib, bizni gunohlarimizdan forigʻ qildi.
6.U bizni shohlar qildi, Otasi Xudo uchun ruhoniylar ham qildi. Abadiy shon-sharaf, mangu saltanat Unga xosdir. Omin.
7.Mana, U bulutlar bilan kelyapti!     Har bir koʻz Uni koʻradi,     Uning badanini teshganlar ham koʻradi.     Dunyoning jamiki qabilalari U tufayli figʻon chekadi.     Ha, shunday boʻlgay! Omin.
8.“Men – Ibtido va Intihodirman”,     – deydi Xudoyi Taolo,     Hozir bor, azaldan bor boʻlgan,     Kelajakda bor boʻlgʻusi Sarvari koinot.
9.Men – Iso Masihning qaygʻu-hasrati, saltanati va sabr-qanoatiga sizlar bilan sherik boʻlgan birodaringiz Yuhannoman. Xudoning kalomi tufayli va Iso Masih uchun shohidlik berganim sababli Patmos oroliga surgun qilingan edim.
10.Rabbimiz Isoning tirilishi qutlanadigan kunda men Ilohiy Ruhning ta’sirida qoldim. Birdaniga orqamdan karnay ovoziga oʻxshash kuchli bir nido eshitdim: “[Men Ibtido va Intiho, Avvaliyu Oxiridirman.]
11.Koʻrganlaringni kitobga yozib bor va Asiyadagi yetti jamoatga – Efes, Izmir, Pergam, Tiyatira, Sardis, Filadelfiya va Laodikiya shaharlaridagi jamoatlarga yubor”.
12.Men bilan gaplashayotgan Kimsani koʻrish uchun oʻgirildim. Shunda yetti oltin shamdonni koʻrdim.
13.Shamdonlar oʻrtasida boʻyi baravar uzun rido kiygan va koʻksiga oltin kamar bogʻlagan Inson Oʻgʻliga oʻxshash bir Kimsa koʻrindi.
14.Uning boshi, sochlari bamisli oq yung, qordek oppoq, koʻzlari esa otash alangasidek chaqnardi.
15.Uning oyoqlari koʻrada qizdirilgan yaltiroq misga oʻxshardi, ovozi koʻp suvlarning shov-shuvini eslatardi.
16.Oʻng qoʻlida yetti yulduzni tutib turar, ogʻzidan oʻtkir dudama qilich chiqazib turar edi. Uning yuzi kunning qizigʻida balqiydigan quyoshday balqib turardi.
17.Uni koʻrishim bilanoq, Uning oyoqlari ostiga jonsiz kabi yiqildim. U esa oʻng qoʻlini ustimga qoʻyib, shunday dedi: “Qoʻrqma! Men Avvaliyu Oxiridirman.
18.Tirikman. Oʻlgan edim va mana, abadulabad tirikman. Omin. Oʻlim va tamugʻ ochqichlari Mendadir.
19.Shunday qilib, nimalar koʻrding, nimalar boʻlyapti, bundan soʻng nimalar yuz beradi, hammasini yozib bor.
20.Oʻng qoʻlimda sen koʻrgan yetti yulduz va yetti oltin shamdon siriga kelsak, yetti yulduz – yetti jamoatning farishtalari, yetti shamdon esa – yetti jamoatdir”.

Revelation II
1.“Efesdagi jamoatning farishtasiga yoz:     Yetti yulduzni oʻng qoʻlida Tutguvchi, yettita oltin shamdon orasida Yuruvchi shunday deydi:
2.Sening ishlaring, mehnating, sabr-toqatingni bilaman, buzuq odamlarni koʻtara olmasligingni ham bilaman. Havoriy boʻlmagan holda oʻzlarini havoriy deb aytganlarni sinading va yolgʻonini fosh qilding.
3.Ha, sabr-toqating bor. Mening nomim uchun koʻpni boshdan kechirding va charchamading.
4.Biroq senga bir e’tirozim borki, sen ilk muhabbatingdan ayniding.
5.Endi qayerdan tushganingni esla! Tavba qil va avvalgi ishlaringni qilib yur. Aks holda, tavba qilmasang, qoʻqqisdan sening yoningga kelib, shamdoningni joyidan siljitib yuboraman.
6.Lekin sendagi yaxshi fazilat shuki, sen nikolaychilarning ishlaridan nafratlanasan. Men ham ulardan nafratlanaman.
7.Ruhning jamoatlarga aytayotgan gaplarini qulogʻi bor kishi eshitsin. Gʻolibga Xudoning jannatidagi hayot daraxti mevasidan yeyishni ehson etaman”.
8.“Izmirdagi jamoatning farishtasiga yoz:     Oʻlgan boʻlib, tirilib Kelgan, Birinchi va Oxirgi shunday deydi:
9.Sening [ishlaring,] qaygʻularing, kambagʻalligingni bilaman. Ammo holbuki, sen boysan! Oʻzlarini yahudiy deganlarning haqoratlarini ham bilaman. Ular yahudiy emas, balki shayton yigʻinidirlar.
10.Boshga tushadigan azob-uqubatlardan hech qoʻrqma. Mana, iblis sizlarni sinash uchun orangizdan ba’zilarni olib zindonga tashlaydi, oʻn kungacha azob chekasizlar. Oʻlimgacha sodiq qol, shunda Men senga hayot tojini beraman.
11.Ruhning jamoatlarga aytayotgan gaplarini qulogʻi bor kishi eshitsin. Gʻolib kelgan ikkinchi oʻlimdan hech bir zarar koʻrmaydi”.
12.“Pergamdagi jamoatning farishtasiga yoz:     Oʻtkir dudama qilich Sohibi shunday deydi:
13.[Sening ishlaringni bilaman.] Shaytonning taxti boʻlgan joyda yashayotganingni bilaman. Mening nomimga ixlos qoʻyding. Hatto orangizdagi sodiq shohidim Antipa shayton oʻtirgan yerda shahid boʻlgan kunlarda ham sen Menga boʻlgan imoningdan qaytmading.
14.Lekin senga bir oz e’tirozim bor: orangizda Bal’om ta’limotini tutuvchilar bor. Bal’om Isroil oʻgʻillarini yoʻldan urish uchun Boloqni tashviq qilgan edi, Boloq esa ularni butga qurbon qilingan goʻsht yeyishga va zinokorlik qilishga unatdi.
15.Shuningdek, sening ichingda nikolaychilar ta’limotini tutuvchilar ham bor.
16.Endi tavba qil! Aks holda men zudlik bilan oldingga borib, Oʻz ogʻzimdagi qilich bilan oʻsha gunohkorlarga qarshi jang qilaman.
17.Ruhning jamoatlarga aytayotgan gaplarini qulogʻi bor kishi eshitsin. Gʻolibga sirli manna va bir oq tosh beraman. Bu toshning ustiga yangi bir ism yozilganki, uni toshni olgan kishidan boshqa hech kim bilmaydi”.
18.“Tiyatiradagi jamoatning farishtasiga yoz:     Koʻzlari otash alangasiday chaqnoq va oyoqlari yaltiroq misday porloq Xudoning Oʻgʻli shunday deydi:
19.Sening ishlaring, sevging, imoning, fidoyiliging va sabringni bilaman. Oxirgi ishlaring avvalgisidan koʻproq ekanini ham bilaman.
20.Lekin senga bir e’tirozim bor: Izavel degan xotinga yoʻl qoʻyibsan. U oʻzini paygʻambar deb, qullarimga zinokorlik etishni va butga qurbon qilingan narsani yeyishni targʻib qilib, ularni toʻgʻri yoʻldan ozdirmoqda.
21.Tavba qilishi uchun unga muhlat berdim, ammo u zinokorligidan tavba qilmoqchi emas.
22.Mana, Men uni xastalik toʻshagiga yotqizaman. U bilan birga zino qilganlarni ham, bordiyu qilmishlaridan tavba qilmasalar, buyuk kulfatga duchor qilaman.
23.Uning farzandlariga oʻlim urugʻini yogʻdiraman. Shunda butun jamoatlar Men koʻngil va qalblarni sinab koʻrguvchi ekanimni bilib oladilar. Orangizdagi har bir kishini oʻz qilmishiga yarasha taqdirlayman.
24.Tiyatirada qolgan va bu ta’limotga ergashmagan, goʻyo “shaytonning teranliklari” deyilgan sirlarga bosh suqmagan boshqalarning hammasiga aytaman: sizlarga boshqa ogʻirlik solmayman.
25.Faqat Men kelgunimga qadar, sizda bor boʻlganni qattiq ushlanglar.
26.Gʻolib kelgan va oxirigacha Mening ishlarimga ergashganga xalqlar ustidan hukmronlik qilishni ato etaman.
27.Bu iqtidorni Menga Otam ato qilgan, Men esa uni shogirdimga ato etaman. U temir tayoq ila xalqlarga choʻponlik qiladi, ular esa sopol idish singari sinib ketadi. Unga tong yulduzini ham ato qilaman.
28.Ruhning jamoatlarga aytayotgan gaplarini qulogʻi bor kishi eshitsin”.

Revelation III
1.“Sardisdagi jamoatning farishtasiga yoz:     Xudoning yetti Ruhiga va yetti yulduzga Molik shunday deydi: Sening ishlaringni bilaman. Sening goʻyo tirik degan noming bor, ammo oʻliksan.
2.Bedor boʻl! Oʻlishga yuz tutmagan nimang qolgan boʻlsa, tuzatib qoʻy. Sening ishlaring Xudoyim oldida tugal emasligini aniqladim.
3.Nima eshitgan va qabul qilgan boʻlsang, eslab amalga oshir va tavba qil. Agar bedor boʻlmasang, Men oʻgʻriday bosib kelaman, sen esa qaysi soatda seni bosib olishimni bilmaysan.
4.Biroq Sardisda oʻz kiyimlarini bulgʻatmagan bir necha odamlaring bor. Ular Men bilan birga oq kiyimda yuradilar, ular bunga loyiqdir.
5.Kimki gʻolib kelsa, shunday oq kiyim kiyadi. Men uning nomini hayot kitobidan oʻchirmayman, Otam Xudo va Uning farishtalari oldida uning nomini tan olaman.
6.Ruhning jamoatlarga aytayotgan gaplarini qulogʻi bor kishi eshitsin”.
7.“Filadelfiyadagi jamoatning farishtasiga yoz:     Muqaddas va Haq, Dovudning kalitiga Molik, ochganini hech kim bekita olmaydigan, bekitganini esa hech kim ocha olmaydigan Zot shunday deydi:
8.Sening ishlaringni bilaman. Mana, oldingdagi eshikni ochdim, uni hech kim bekita olmaydi. Senda kuch koʻp emas, ammo Mening soʻzimni saqlading, nomimni inkor etmading.
9.Mana, shayton yigʻinidan boʻlganlarni Men nima qilarkanman? Ular oʻzlarini yolgʻondan yahudiy deydilar, ammo yahudiy emaslar. Men ularni shunday koʻyga solamanki, kelib sening oyogʻingga sajda qiladilar, Men seni naqadar sevganimni bilib oladilar.
10.Sen Mening sabr qilish haqidagi amrimni bajo keltirding, shuning uchun Men yer yuzi boʻylab yashovchilarni sinash uchun yuboriladigan vasvasa soatidan seni asrayman.
11.Men tezda kelaman. Qoʻlingda nimang boʻlsa, mahkam tut, zinhor biror kimsa tojingni tortib olmasin.
12.Gʻolibni Men Xudoyimning ma’badida ustun qilaman, u boshqa u yerdan chiqmaydi. Uning peshanasiga Xudoyimning nomini, shuningdek, Xudoyim oldidan, osmondan tushadigan Xudoyimning shahri – yangi Quddusning nomini va Oʻzimning yangi nomimni ham yozaman.
13.Ruhning jamoatlarga aytayotgan gaplarini qulogʻi bor kishi eshitsin”.
14.“Laodikiyadagi jamoatning farishtasiga yoz:     Omin, ishonchli va haqiqiy Shohid, Xudo yaratganlarining Boshligʻi shunday deydi:
15.Sening ishlaringni bilaman, sen na sovuq va na issiqsan. O, qani edi yo sovuq, yo issiq boʻlsang!
16.Sen issiq ham, sovuq ham emas, balki iliq boʻlganing uchun seni ogʻzimdan chiqarib yuboraman.
17.Sen: “Boyman, boyib ketdim, hech narsadan kam-koʻstim yoʻq”, – deysan-u, ammo ayanchli, achinarli, qashshoq, koʻr va yalangʻoch ekanligingni bilmaysan!
18.Senga maslahat beraman: boyishing uchun Mendan oʻtda toblangan oltin, yalangʻochlik aybing koʻrinmasligi uchun oq kiyim, koʻrishing uchun koʻzga surtadigan malham sotib ol.
19.Men kimni sevsam, uning gunohini fosh qilaman va adabini beraman. Shunday ekan, gʻayratga kel va tavba qil.
20.Mana, Men eshik oldida turib, taqillatyapman. Kimda-kim ovozimni eshitib eshikni ochsa, Men uning yoniga kiraman; Men u bilan, u Men bilan kechki ovqatni baham koʻramiz.
21.Gʻolibga Oʻzim bilan birga taxtimda oʻtirishni ato etaman. Chunki Men ham gʻolib kelib, Otam bilan birga Uning taxtida oʻtirdim.
22.Ruhning jamoatlarga aytayotgan gaplarini qulogʻi bor kishi eshitsin”.

Revelation IV
1.Shundan keyin bir qaragan edim, osmonda lang ochiq bir eshikni koʻrdim. Ilgari men bilan gaplashgan karnay sadosiga oʻxshash oʻsha ovoz yana eshitildi: “Bu yoqqa chiq, bundan keyin nima yuz berishini senga koʻrsataman”.
2.Shu payt men Ilohiy Ruhning ta’sirida qoldim. Bir qarasam, osmonda bir taxt – Arshi A’lo turar, unda bir Siymo oʻtirar edi.
3.Oʻtirgan Siymo olmos va la’lga oʻxshash yaltiroq edi. Arshi A’lo atrofida zumradnamo kamalak bor edi.
4.Tevarakda yana yigirma toʻrtta taxt turar, bu taxtlarda boshlarida oltin toj va oq kiyim kiygan yigirma toʻrt nafar oqsoqol oʻtirar edi.
5.Arshi A’lodan chaqmoq chaqib, momaqaldiroqning guldiragan ovozi kelardi. Arshi A’lo oldida Xudoning yetti Ruhi boʻlgan yettita mash’al yonib turardi.
6.Arshi A’loning old qismida oynaga oʻxshagan, billurday dengiz bor edi.     Arshi A’loning oʻrta qismi va atroflarida toʻrtta jondor turar edi, ularning oldi va orqasi koʻzlar bilan qoplangan edi.
7.Birinchi jondor arslonga, ikkinchisi buzoqqa oʻxshar edi, uchinchi jondorning yuzi odamsimon, toʻrtinchisi esa uchayotgan burgutga oʻxshar edi.
8.Bu toʻrt jondorning har birining oltita qanoti bor edi. Ular ichin-tashin, har taraflama koʻzlar bilan qoplangan edi. Kechasiyu kunduzi ular tinmay shu soʻzlarni takrorlaydi:     “Azaldan bor boʻlgan, hozir bor,     Kelajakda ham bor boʻlgʻusi     Sarvari koinot, Tangri Taolo     Muqaddas, muqaddas, muqaddasdir!”
9.Jondorlar Arshi A’loda oʻtirgan, to abad barhayot Siymoga izzat-ikrom va shukronalar qilishi bilan,
10.yigirma toʻrt nafar oqsoqol taxtdagi to abad barhayot Siymo oldida yerga yaslanib, sajda qilib, tojlarini taxt oldiga tashlab, shunday deydilar:
11.“Yo Rabbimiz, yo Xudoyimiz!     Sen shon-shuhrat, izzat-ikrom,     Kuch-qudratni egallashga loyiqsan.     Zero Sen butun borliqni yaratding,     Hamma narsa Sening irodang ila vujudga keldi”.

Revelation V
1.Arshi A’loda oʻtirgan Siymoning oʻng qoʻlida ichi ham, tashi ham yozuvdan iborat, yettita muhr bilan muhrlangan bir kitob koʻrdim.
2.Kuchli bir farishta baland ovoz bilan: “Kitobni ochishga va uning muhrlarini yechishga kim loyiq?” – deya e’lon qilayotganini koʻrdim.
3.Biroq na osmonda, na yer yuzida, na yer ostida kitobni ocha oladigan yoki ichiga nazar sola oladigan biror kimsa yoʻq edi.
4.Kitobni ochib oʻqishga yoki hatto ichiga nazar solishga ham loyiq biror kimsa topilmaganligidan, men koʻp yigʻladim.
5.Shunda oqsoqollardan biri menga: “Yigʻlama! – dedi. – Mana, Yahudo qabilasidan boʻlgan Arslon, Dovud zotidan boʻlgan Gʻolib kitobni ochib, yetti muhrni yechishga qodir”.
6.Toʻrt jondor va oqsoqollar qurshab olgan Arshi A’loning oʻrtasida boʻgʻizlangan kabi bir Qoʻzi turganini koʻrdim. Qoʻzining yetti shoxi va yetti koʻzi bor edi; bular Xudoning yer yuziga yuborgan yetti Ruhidir.
7.Qoʻzi kelib, Arshi A’loda oʻtirgan Siymoning oʻng qoʻlidan kitobni oldi.
8.U kitobni olganda, toʻrt jondor va yigirma toʻrt oqsoqol Qoʻzining oldida yerga yuz tuban yiqilishdi. Har birining qoʻlida bir chang va xushboʻy tutatqilarga toʻla oltin kosalar bor edi. Xushboʻy tutatqilar – azizlarning duoyu ibodatlari demakdir.
9.Ular quyidagicha yangi qoʻshiq aytishar edi:     “Sen kitobni olishga,     Uning muhrlarini yechishga loyiqsan!     Chunki Sen boʻgʻizlangan eding,     Oʻz qoning evaziga har bir qabila, til, xalq va millatdan     Xudo uchun odamlarni qoʻlga kiritding.
10.Bizni Xudoyimizga shohlar va ruhoniylar qilding,     Bizlar yer yuzida hukm surajakmiz”.
11.Keyin Arshi A’lo, jondorlar va oqsoqollarning atrofida koʻp farishtalarni koʻrdim, ularning ovozlarini eshitdim. Ularning sanogʻiga yetib boʻlmas, ming-minglab, lak-lak edilar.
12.Ular baland ovoz bilan derdilar:     “Boʻgʻizlangan Qoʻzi kuch-qudrat, boylik,     Donishmandlik, saltanat, shuhratu shavkat,     Hamdu sanolarga sazovordir!”
13.Koʻkdayu yerdagi, yer ostidagi, dengiz yuzidagi va ichidagi har bir maxluqot, har bir mavjudotning shunday deganini eshitdim:     “Arshi a’loda oʻtirgan Xudo va Qoʻzi     Abadulabad hamdu sanolar, shon-shuhratlar,     Izzat-ikrom va saltanatga sazovordir!”
14.Toʻrt jondor: “Omin!” – dedilar. Yigirma toʻrt oqsoqol esa yuz tuban yiqilib, [ilalabad barhayot Boʻlganga] sajda qildilar.

Revelation VI
1.Keyin men Qoʻzining yetti muhrdan birini buzganini koʻrdim. Oʻsha paytda toʻrt jondordan biri momaqaldiroqqa oʻxshash ovoz bilan: “Chiqib qaragin!” – deganini eshitdim.
2.Men bir qarasam, bir oq otni, ustida kamalagi bor suvorini koʻrdim. Unga bir toj berildi. U gʻoliblarcha yoʻlga otlandi, yana gʻalaba qozonishga chiqdi.
3.Qoʻzi ikkinchi muhrni buzganda, ikkinchi jondor: “Chiqib qaragin!” – deganini eshitdim.
4.Shu payt boshqa jiyron ot chiqib qoldi. Otliqqa katta qilich – insonlar bir-birini zolimlarcha oʻldirishi uchun dunyodan tinchlikni olish qudrati berildi.
5.Qoʻzi uchinchi muhrni buzganda, uchinchi jondor: “Chiqib qaragin!” – deganini eshitdim. Bir qarasam, qora bir ot chiqayotganini koʻrdim. Otliqning qoʻlida tarozi bor edi.
6.Men toʻrt jondorning orasidan shunday bir ovoz eshitganday boʻldim: “Bir togʻora bugʻdoy bir kumush tangaga, uch togʻora arpa bir kumush tangaga. Ammo zaytun yogʻi va sharobga zarar yetkazma!”
7.Qoʻzi toʻrtinchi muhrni buzganda, “Chiqib qaragin!” degan toʻrtinchi jondorning ovozini eshitdim.
8.Bir qarasam, bir saman ot chiqayotgan ekan. Otga mingan suvorining nomi Oʻlim edi. Tamugʻ uning ketidan kelayotgan edi. Ularga qilich bilan, qahatchilik va oʻlat bilan, yerning vahshiy hayvonlari bilan odamlarni qirish uchun yerning toʻrtdan bir qismi ustidan hokimlik berildi.
9.Qoʻzi beshinchi muhrni buzganda, Xudoning kalomi va bergan shahodatlari tufayli shahid boʻlganlarning jonlarini qurbongoh poyasida koʻrdim.
10.Baland ovoz bilan faryod qilib shunday derdilar: “Ey muqaddas va haqqoniy Hukmdor, qachongacha hukm etmay va dunyoda yashayotganlardan qonimizning intiqomini olmay turasan?”
11.Ularning har biriga oq libos berildi. Oʻzlari kabi oʻldiriladigan hamkor va birodarlari soni toʻlmagunga qadar, qisqa bir muddat tinch qolishlari ularga aytildi.
12.Qoʻzi oltinchi muhrni buzganda, qarasam, buyuk zilzila boʻlayotganini koʻrdim. Quyosh xuddi qora xirqaga burkangandek qorongʻilashdi, oy esa laxta qonga aylandi.
13.Kuchli shamol anjir daraxtini silkitganda xom anjirlar yerga qanday toʻkilsa, osmondagi yulduzlar ham xuddi shunday yer yuziga toʻkildi.
14.Osmon daftarday oʻralib, yoʻqolib ketdi. Har bir togʻ va orol joyidan siljidi.
15.Dunyoning shohlariyu mansabdorlari, boylari, mingboshilari, zoʻravonlari, erkinu tutqinlar – bari gʻorlarga va togʻlarning qoyalari orasiga yashirindilar.
16.Ular togʻu qoyalarga: “Ustimizga qulang, taxtda oʻtirgan Siymodan va Qoʻzining gʻazabidan bizni asrang!
17.Uning buyuk qahr-gʻazab kuni keldi-ku! Unga kim bardosh bera oladi?!” – deb yolvorar edilar.

Revelation VII
1.Shundan keyin yer yuzining toʻrt burchagida turgan toʻrt nafar farishtani koʻrdim. Yel esib, yerga ham, dengizga ham, biron daraxtga ham tegmasin deb, ular yer yuzining toʻrt shamolini ushlab turar edilar.
2.Soʻngra men barhayot Xudoning muhrini ushlab turgan, kunchiqardan chiqayotgan boshqa bir farishtani koʻrdim. U yerga va dengizga zarar yetkazish uchun qudrat olgan toʻrtta farishtaga baland ovoz bilan xitob qildi:
3.“Xudoyimizning qullari peshanalariga muhr bosmagunimizcha, na yerga, na dengizga, na daraxtlarga biron zarar yetkazmanglar!”
4.Men muhrlangan kishilarning sonini eshitdim. Bani Isroil qabilalarining barchasidan yuz qirq toʻrt ming kishi muhrlangan edi:
5.Yahudo qabilasidan oʻn ikki ming kishi muhrlangan edi.     Ruben qabilasidan oʻn ikki ming,     Gad qabilasidan oʻn ikki ming,
6.Osher qabilasidan oʻn ikki ming,     Naftoli qabilasidan oʻn ikki ming,     Manashe qabilasidan oʻn ikki ming,
7.Shim’oʻn qabilasidan oʻn ikki ming,     Leviy qabilasidan oʻn ikki ming,     Issoxor qabilasidan oʻn ikki ming,
8.Zavulun qabilasidan oʻn ikki ming,     Yusuf qabilasidan oʻn ikki ming,     Benyamin qabilasidan oʻn ikki ming kishi muhrlangan edi.
9.Shundan keyin qarasam, har xil millatdan, barcha qabilalar, xalqlar va tillardan boʻlgan, uning hisobiga yetib boʻlmaydigan darajada ulkan bir olomon Arshi A’lo oldida, Qoʻzining huzurida turardi. Hammasi oq libos kiyib, qoʻllarida xurmo novdasini tutar edilar.
10.Ular baland ovoz bilan: “Najotkorlik taxtda oʻtirgan Xudoyimizga va Qoʻziga xosdir!” – deb xitob qilishar edi.
11.Hamma farishtalar taxt, oqsoqollar va toʻrt jondorning atrofida turar edilar. Taxtning oldida oʻzlarini yuz tuban yerga tashlab, Xudoga sajda qilib, bunday aytishar edi:
12.“Omin!     Hamdu sanolar, shon-shuhrat, donishmandlik,     Shukronayu sharaflar, qudrat va saltanat     Abadulabad bizning Xudoyimizga xosdir!     Omin”.
13.Oqsoqollardan biri gap boshlab mendan soʻradi:     – Oq libos kiygan bu odamlar kim, ular qayerdan kelganlar?
14.– Ey taqsir, buni siz bilasiz, – dedim men. U menga shunday aytdi:     – Bular buyuk qaygʻudan oʻtib chiqqanlar. Liboslarini yuvib, Qoʻzining qoni bilan oqartirganlar.
15.Shuning uchun ular Xudoning taxti oldida turadilar va Uning ma’badida kecha-kunduz xizmat qiladilar. Taxtda Oʻtirgan esa chodirini ularning ustiga quradi.
16.Ular boshqa och qolmaydilar ham, chanqamaydilar ham. Endi na quyosh, na biron-bir jazirama ularni qizitmaydi.
17.Chunki taxt oʻrtasidagi Qoʻzi ularni boqadi, obi hayot buloqlariga olib boradi. Xudo ularning koʻz yoshlarini butunlay artib yuboradi.

Revelation VIII
1.Qoʻzi yettinchi muhrni buzganda, osmon yarim soatcha sukunatda qoldi.
2.Men Xudoning huzurida turgan yetti farishtani koʻrdim. Ularga yettita karnay berildi.
3.Boshqa bir farishta kelib, qurbongohning oldida turdi. Uning qoʻlida xushboʻy tutatqilar tutatishga moslangan oltin idish bor edi. Arshi A’lo oldidagi oltin qurbongoh ustida bagʻishlasin deb, barcha azizlarning ibodatlari bilan qorishtirish uchun unga koʻp xushboʻy tutatqilar berildi.
4.Azizlarning ibodatlari bilan tutatqilarning tutuni farishtaning qoʻlidan Xudoning oldiga koʻtarildi.
5.Farishta tutatqi tutatayotgan idishni oldi-yu, uni qurbongohdagi otash bilan toʻldirib, yer yuziga uloqtirib yubordi. Oʻshanda gulduros sadolari yangrab, yashinlar chaqnab, zilzila boshlandi.
6.Keyin qoʻllarida yetti karnay tutgan yetti farishta karnay chalishga chogʻlandilar.
7.Birinchi farishta karnay chaldi. Qon aralash doʻl va otash paydo boʻldi va yer yuziga yogʻdirildi. Yerning uchdan biri, daraxtlarning uchdan biri va butun oʻt-oʻlanlar yonib ketdi.
8.Ikkinchi farishta karnay chaldi. Xuddi lovullab yonayotgan katta togʻ dengizning ichiga otilganday boʻldi va dengizning uchdan biri qonga aylandi.
9.Dengizdagi jonli maxluqlarning uchdan bir qismi oʻldi va kemalarning uchdan bir qismi nobud boʻldi.
10.Uchinchi farishta karnay chaldi. Osmondan mash’al boʻlib yonayotgan ulkan bir yulduz daryolarning uchdan biriga, shuningdek, suv buloqlariga tushdi.
11.Bu yulduzning oti Erman edi. Suvlarning uchdan bir qismi ermanga aylandi, shunday taxirlashib ketgan suvdan ichib koʻp odamlar oʻldi.
12.Toʻrtinchi farishta karnay chaldi. Quyoshning uchdan biri, oyning uchdan biri va yulduzlarning uchdan biri zararlandi. Natijada ularning uchdan bir qismi qorongʻilashdi, kunduzning ham, tunning ham uchdan bir qismi yorugʻsiz qoldi.
13.Keyin qarasam, osmonning oʻrtasida uchib borayotgan bir burgut baland ovoz bilan shunday deganini eshitdim: “Karnaylarini chaladigan boshqa uchta farishtaning karnay sadosidan yer yuzida yashayotganlarning holiga voy, voy, voy!”

Revelation IX
1.Beshinchi farishta karnay chaldi. Osmondan yerga tushgan bir yulduzni koʻrdim. Unga tubsizlik qa’rining kaliti berilgan edi.
2.U tubsizlik qa’rining qulfini ochdi. Tubsizlik qa’ridan katta oʻchoqdan oʻrlayotgan dudga oʻxshash tutunlar chiqdi. Tubsizlik qa’ridan oʻrlayotgan tutundan quyosh va havo qorongʻilashib ketdi.
3.Tutundan chigirtkalar chiqib, yer yuziga tarqaldi. Ularga yer yuzidagi chayonlarning kuchiga oʻxshash bir kuch berilgan edi.
4.Chigirtkalarga yer yuzidagi oʻt-oʻlanlarga ham, bironta koʻkalamzor yoki daraxtga ham tegmanglar, faqat peshanalarida Xudoning muhri boʻlmagan odamlargagina zarar yetkazinglar, deb buyurildi.
5.Chigirtkalarga odamlarni oʻldirishga emas, faqat ularga besh oy azob berishga ruxsat etildi. Ular bergan azob esa chayon insonni chaqqandagi azobday edi.
6.Bu hodisa sodir boʻladigan kunlarda insonlar oʻlimni izlaydilar, ammo uni topa olmaydilar. Oʻlimni istab qoladilar, ammo oʻlim ulardan qochadi.
7.Chigirtkalarning koʻrinishi jangga shaylangan otlarga oʻxshar edi. Ularning boshida oltin tojga oʻxshash buyumlar bor, yuzlari esa odamsimon edi.
8.Sochlari ayollar sochiga, tishlari esa arslon tishiga oʻxshar edi.
9.Koʻkraklari xuddi temir zirhday, qanotlarining tovushi esa urushga yelib borayotgan tumonat otlaru jang aravalarining tovushini eslatar edi.
10.Chayonlarga oʻxshash dumlari va nishlari bor edi. Insonlarga besh oy zarar yetkazish uchun olgan qudratlari oʻsha dumlarida edi.
11.Ularning ustida tubsizlik qa’rining farishtasi hukmronlik qiladi. Bu farishtaning oti yahudiycha Abaddoʻn, yunoncha Apollion demakdir.
12.Birinchi “voy” oʻtdi, mana bundan keyin yana ikkita “voy” bor.
13.Oltinchi farishta karnay chaldi. Xudo huzuridagi oltin qurbongohning toʻrtta shoxi tomondan bir ovoz eshitdim.
14.Bu ovoz qoʻlida karnay boʻlgan oltinchi farishtaga: “Buyuk Frot daryosi boʻyida bogʻlab qoʻyilgan toʻrt farishtani yechib yubor!” – dedi.
15.Insonlarning uchdan birini oʻldirsin deb, oʻsha soat, oʻsha kun, oʻsha oy va oʻsha yil uchun hozir turgan toʻrtta farishta boʻshatib yuborildi.
16.Otliq qoʻshinlar soni ikki yuz million edi, men ularning sonini eshitdim.
17.Men vahiyda otlar bilan suvorilarni bunday holatda koʻrdim: ularning olov, lojuvard va oltingugurt rangli zirhlari bor edi. Otlarning boshi arslon boshiga oʻxshar, ogʻizlaridan olov, tutun va oltingugurt chiqib turar edi.
18.Insoniyatning uchdan biri bu uch balodan – otlar ogʻzidan chiqayotgan olov, tutun va oltingugurtdan oʻldi.
19.Chunki otlarning kuchi ogʻzi va dumlaridadir. Dumlarida ilonga oʻxshagan boshlari bor, bu boshlari bilan zarar yetkazadilar.
20.Bu balolardan omon qolgan insonlar esa oʻz qilmishlaridan tavba qilmadilar. Jinlarga bosh egishdan, koʻrolmaydigan, eshitolmaydigan, yurolmaydigan oltin, kumush, mis, tosh va yogʻoch butlarga sajda qilishdan voz kechmadilar.
21.Oʻzlarining qotillik, jodugarlik, zinokorlik va oʻgʻriliklaridan ham tavba qilmadilar.

Revelation X
1.Men osmondan tushayotgan, bulutga burkangan kuchli boshqa bir farishtani ham koʻrdim. Uning boshi uzra kamalak bor edi. Yuzi quyoshday yaltirar, oyoqlari olov ustunlariday lovullab turar edi.
2.Uning qoʻlida ochilgan bir kitobcha bor edi. U oʻng oyogʻini dengiz ustiga, chap oyogʻini esa yer yuziga qoʻyganicha,
3.arslon boʻkirganday kuchli ovoz bilan hayqirdi. U hayqirgan mahalda yettita momaqaldiroq ham oʻz tovushlari bilan gapga kirdi.
4.Yettita momaqaldiroq oʻzicha gapira boshlaganda, men yozmoqchi boʻldim. Lekin osmondan:     – Yettita momaqaldiroqning gaplarini yozma, muhrlab sir saqla! – degan tovush eshitdim.
5.Dengiz va yer yuzida turgan, men koʻrgan farishta oʻng qoʻlini osmonga koʻtardi.
6.Osmon va undagi borliqni, yer va ustidagi borliqni, dengiz va ichidagi borliqni yaratgan, abadulabad barhayot boʻlgan Parvardigor haqi qasam ichib, farishta dedi:     – Endi muhlat uzaymaydi.
7.Mana, yettinchi farishta karnay chalib ovoz beradigan kunlarda, Xudo Oʻz qullari – paygʻambarlarga ma’lum qilgan Oʻzining sirli murod-maqsadini butkul amalga oshirgay.
8.Osmondan eshitilgan ovoz menga yana gapirib:     – Bor, dengiz va yer ustida turgan farishtaning qoʻlidagi ochiq kitobchani ol, – dedi.
9.Men farishtaning yoniga borib:     – Kitobchani menga bergil, – dedim. Farishta menga:     – Kitobchani olib, uni yegin! Qorningda bir taxirlik hosil qiladi, ammo ogʻzing asalday shirin boʻladi, – dedi.
10.Men kitobchani farishtaning qoʻlidan olib yedim. Ogʻzim asaldek shirin boʻldi. Ammo uni yeganimdan keyin qornim achishib ketdi.
11.Soʻngra farishta menga:     – Sen yana koʻp xalqlar, millatlar, tillar va podshohlar haqida bashorat qilishing kerak, – dedi.

Revelation XI
1.Menga hassaga oʻxshash bir qamish berilib, shunday deyildi: “Tur, Xudoning ma’badini va qurbongohni oʻlchab chiq, unda sajda qiluvchilarni sanab chiq.
2.Lekin ma’badning tashqarisidagi hovlini qoldir, uni oʻlchama. Chunki u yer majusiylarga berilgan. Ular tabarruk shaharni qirq ikki oy oyoq osti qiladilar.
3.Men ikki shohidimga qudrat beraman, ular jul kiygan holda bir ming ikki yuz oltmish kun paygʻambarlik qiladilar”.
4.Bular dunyoning Rabbi oldida turajak ikkita zaytun daraxti va ikkita mash’aldir.
5.Agar kim ularga ozor bermoqchi boʻlsa, ogʻizlaridan oʻt chiqib, dushmanlarini yeb bitiradi. Ularga ozor berishni istagan shunday oʻldirilishi kerak.
6.Ular paygʻambarlik qiladigan kunlarda yerga yomgʻir yogʻmasin, deb koʻk yuzini bogʻlash qudratiga egadirlar. Ular suvni qonga aylantirish va yer yuzini istagan vaqtida turli baloyu ofatlarga yoʻliqtirish qudratiga egadir.
7.Ular shahodat berib boʻlgandan keyin, tubsizlik qa’ridan chiqqan vahshiy hayvon ular bilan jang qiladi, ularni yengadi va oʻldiradi.
8.Ularning jasadlari buyuk shaharning maydoniga tashlanib qoladi. Bizning Rabbimiz ham oʻsha shaharda xochga mixlangan edi, uning ramziy nomi Sadoʻm va Misrdir.
9.Barcha xalqlardan, qabilalardan, turli til va millatlardan boʻlgan odamlar uch yarim kun ularning jasadlariga koʻz olaytirib, dafn etishga ruxsat berishmaydi.
10.Yer yuzida yashayotganlar bundan sevinib xursandchilik qilishadi va bir-birlariga hadyalar yuborishadi. Chunki ikkala paygʻambar yer yuzida yashovchilarga koʻp azob bergan edilar.
11.Uch yarim kundan keyin ikki paygʻambarning vujudiga Xudodan hayot ruhi kirdi va ular oyoqqa turdilar. Ularni koʻrganlarga qattiq dahshat tushdi.
12.Ikki paygʻambar samodan kelgan baland bir ovozning: “Bu yoqqa chiqinglar!” – deganini eshitiboq, dushmanlarining koʻz oʻngida bulut ichida osmonga koʻtarilishdi.
13.Oʻsha zahoti shiddatli bir zilzila yuz berdi va shaharning oʻndan bir qismi quladi. Zilzilada yetti ming kishi nobud boʻldi. Qolganlari esa dahshatda qolib, samodagi Xudoga hamdu sano aytishdi.
14.Ikkinchi “voy” oʻtdi. Mana, uchinchi “voy” tez yaqinlashyapti.
15.Yettinchi farishta karnay chaldi. Osmonda baland ovozlar yangradi:     “Bu dunyoning hukmronligi Xudovandimizga     Va Uning Masihiga oʻtdi endi.     U abadulabad hukmronlik qiladi”.
16.Soʻng Xudoning huzurida taxtlarida oʻtirgan yigirma toʻrt nafar oqsoqol yuz tuban yerga tashlandilar va Xudoga sajda qilib dedilar:
17.“Yo Rabbiy, Tangri Taolo,     Har narsaga qodir Sarvari koinot!     Hozir borsan, ilgari boʻlgansan.     Kelajakda ham bor boʻlajaksan.     Biz Senga shukrlar qilamiz.     Sen buyuk qudratingni amalga oshirib,     Shoh oʻrnini egallading.
18.Elu xalqlar gʻazablangan edi,     Sen ham gʻazabga minding.     Ana, oʻliklarni hukm qilish vaqt-soati keldi,     Qullaring – paygʻambarlar va azizlaring     Hamda Sendan qoʻrqqan kattayu kichiklarni     Oʻz qilmishlariga yarasha taqdirlash vaqt-soati keldi,     Yer yuzini xarob qiluvchilarni xarob qilish vaqt-soati keldi!”
19.Keyin Xudoning osmondagi ma’badi ochildi. Ma’badda Uning Ahd Sandigʻi koʻrindi. Oʻshanda chaqmoq chaqib, momaqaldiroq sadolari yangradi, zilzila boshlandi, shiddatli doʻl yogʻdi.

Revelation XII
1.Osmonda ajoyib bir alomat – quyoshga burkangan bir ayol paydo boʻldi. Uning oyoqlari ostida oy va boshida oʻn ikki yulduzli toj bor edi.
2.Ayol homilador boʻlib, uni toʻlgʻoq tutar, dard bilan baqirar edi.
3.Soʻngra osmonda boshqa bir alomat koʻrindi: yetti boshli, oʻnta shoxli, yetti boshiga yetti toj kiygan ulkan qizil ajdaho paydo boʻldi.
4.U dumi bilan osmondagi yulduzlarning uchdan birini sidirib, yerga uloqtirdi. Keyin ajdaho tugʻayotgan ayolning chaqalogʻini yutib yuborish uchun uning oldida kutib turdi.
5.Ayol oʻgʻil tugʻdi. Oʻgʻlon Xudoning huzuriga, Arshi A’loga keltirildi, chunki u barcha xalqlarni temir hassa bilan boqishi kerak.
6.Ayol esa choʻl tomon, Xudo maxsus hozirlagan joyga qochib ketdi. U yerda u bir ming ikki yuz oltmish kun boqilishi lozim.
7.Osmonda jang boʻldi. Mikoil va uning farishtalari ajdahoga qarshi urishdilar. Ajdaho ham oʻzining farishtalari bilan urushga tushdi.
8.Ammo ajdaho gʻolib kelmadi. Osmonda ularga boshqa joy qolmadi.
9.Ulkan ajdaho – iblis va shayton deb atalgan, butun dunyoni aldab yoʻldan ozdirayotgan oʻsha almisoq ilon oʻz farishtalari bilan birga yer yuziga otildi.
10.Oʻshanda samodan baland ovoz bilan aytilgan bu soʻzlarni eshitdim:     “Endi Xudoyimiz najotkorligi, qudrati, saltanati     Hamda Uning Masihi hukmronligi oʻrnatildi.     Endi birodarlarimizning tuhmatchisi,     Xudoyimiz huzurida ularga kecha-kunduz tuhmat qilayotgan iblis tashqariga otildi.
11.Ular Qoʻzining qoni sharofati bilan va     Oʻzlarining shahodat kalomi bilan uni yengdilar.     Ular oʻz jonlarini to oʻlguncha sevmagan edilar.
12.Shodlaning, ey osmonu falak va unda yashovchilar!      Ammo yer va dengizning holiga voy!     Zero iblis vaqt oz qolganini bilib,     Mudhish qahr-gʻazab ila sizning oldingizga tushdi”.
13.Ajdaho oʻzining yer yuziga otilganini koʻrgach, oʻgʻil bola tuqqan ayolni ta’qib qila boshladi.
14.Ayol ilon oldidan choʻl tomon qochib ketdi, oʻz joyiga uchib borishi uchun unga katta burgutning ikki qanoti berildi. Oʻsha yerda u uch yarim yil boqilishi lozim.
15.Ilon esa, uni sel olib ketsin deb, ayolning ketidan quvib, ogʻzidan daryoday suv toʻkdi.
16.Ammo yer xotinga yordam berdi; yer ogʻzini ochib, ajdaho quyib yuborgan daryoni yutib yubordi.
17.Ajdaho ayolga qarshi dargʻazab boʻldi. U ayol naslidan omon qolganlar bilan, ya’ni Xudoning amrini saqlagan va Iso Masihning shahodatiga sodiq qolganlar bilan jang qilgani chiqdi.

Revelation XIII
1.Men dengiz sohilidagi qumloq ustida turgan edim. Toʻsatdan yetti boshli, oʻnta shoxli bir hayvon dengizdan chiqayotganini koʻrib qoldim. Shoxlarida oʻnta toj bor edi, boshlarida esa kufrona nomlar yozilgan edi.
2.Men koʻrgan hayvon qoplonga oʻxshar edi. Oyoqlari ayiqning oyogʻiga, ogʻzi esa arslonning ogʻziga oʻxshar edi. Ajdaho unga oʻz qudrati, taxti va buyuk iqtidorini berdi.
3.Men hayvonning boshlaridan birini oʻlar holatda yaralangan taxlitda koʻrdim. U oʻlay deganda, yarasi sogʻayib qoldi. Shunda butun jahon hayvonning ketidan baqrayib, dong qotib qoldi, hayvonga bunday iqtidor bergan ajdahoga sajda qilishdi.
4.Odamlar: “Bu hayvonga oʻxshagan yana kim bor ekan? U bilan kim urisha olar ekan?” – deb hayvonga ham sajda qilishdi.
5.Hayvonga takabburona va kufrona soʻzlar sochadigan ogʻiz berildi, u qirq ikki oy davomida bu iqtidorini amalda koʻrsatdi.
6.Xudoga qarshi kufr aytish, Uning nomi va makoni hamda osmonda yashovchilarga qarshi kufrlar yogʻdirish uchun hayvon ogʻzini ochdi.
7.Unga Xudo azizlari bilan urishish hamda ularni yengishga ruxsat berildi. Unga har bir qabila, xalq, til va millat ustidan hokimlik qilish iqtidori berildi.
8.Yer yuzida yashayotganlarning hammasi hayvonga sajda qilishadi, faqat dunyo yaratilganidan beri boʻgʻizlangan Qoʻzining hayot kitobiga ismi qayd boʻlganlar bundan istisnodir.
9.Qulogʻi bor kishi quloq solsin!
10.Kimki asirlikka olib borsa, oʻzi asirlikka tushar.     Kimki qilichdan oʻtkazsa, oʻzi qilichdan oʻtar.     Bunda Xudo azizlarining sabru imoni darkor.
11.Bundan soʻng men yerdan chiqayotgan boshqa bir hayvonni koʻrdim. Qoʻzi kabi ikkita shoxi bor edi va ajdaho kabi gapirardi.
12.U birinchi hayvonning butun iqtidori bilan uning oldida amal qilardi. Hayvon butun yer yuzini va unda yashovchilarni oʻlar holatdagi yarasi sogʻaygan birinchi hayvonga sajda qilishga majbur qildi.
13.U insonlar oldida hatto osmondan yerga olov tushirishga qadar ajoyib moʻjizalar yaratdi.
14.Birinchi hayvon oldida qilishi uchun unga berilgan moʻjizakorlik qudrati bilan u yer yuzida yashayotganlarni aldab yoʻldan ozdirdi. U odamlarga qilichdan yaralanib, biroq sogʻ qolgan birinchi hayvonning tasvirini qilishni buyurdi.
15.Unga hayvonning tasviriga ruh kiritish uchun qudrat berildi. Hayvon tasviri tilga kirdi va oʻziga sajda qilmaganlarning hammasini oʻldirishni buyurdi.
16.U hammaning – kattayu kichikning, boyu kambagʻalning, erkinu tutqinning oʻng qoʻli yoki peshanasiga tamgʻa bosilsin, deb farmon chiqardi.
17.Shunday qilib, kim hayvonning tamgʻasi, ya’ni uning oti yoki otining soniga ega boʻlmasa, mutlaqo oldi-sotdi qilolmas edi.
18.Bunda hikmat bor. Aqli yetgan kishi hayvonning sonini hisoblab chiqsin, chunki bu son – insonning sonidir. Uning soni olti yuz oltmish oltidir.

Revelation XIV
1.Men qaradim-u, Sion togʻida Qoʻzi turganini koʻrdim. Qoʻzi bilan birga peshanasida Uning va Otasining ismi yozilgan yuz qirq toʻrt ming kishi bor edi.
2.Osmondan koʻp suvlarning shov-shuviday, gumburlagan momaqaldiroq tovushiday bir tovush yangrar edi. Men eshitgan bu tovush xuddi chang chalayotgan cholgʻuchilar chiqaradigan sadoni eslatardi.
3.Oʻsha bir yuz qirq toʻrt ming kishi Arshi A’lo oldida, toʻrtta jondor va oqsoqollar oldida yangi bir kuy kuylar edilar. Yer yuzidan sotib olingan bu yuz qirq toʻrt ming kishidan boshqa hech kim bu kuyni oʻrgana olmas edi.
4.Bular oʻzlarini xotinlar bilan bulgʻatmagan ma’sum kishilardir. Bular Qoʻzi qayoqqa ketsa, Uning orqasidan ketgan kishilardir. Bular Xudo va Qoʻziga toʻngʻich boʻlgudek, insonlar orasidan sotib olinganlar.
5.Ularning tilida yolgʻon-makr yoʻq, [Xudoning taxti oldida] ular benuqsondir.
6.Shundan keyin osmon oʻrtasidan uchib borayotgan boshqa bir farishtani koʻrdim. Bu farishta yer yuzida yashovchi har bir millat va qabilaga, har qanday til va xalqqa abadiy Mujda keltirayotgan edi.
7.U baland ovoz bilan shunday dedi:     “Xudodan qoʻrqing, Uni ulugʻlang!     Uning hukm qilish vaqt-soati keldi.     Yeru koʻkni, dengizni, buloqlarni Yaratganga sajda qilinglar!”
8.Keyin boshqa bir farishta uchib kelib, shunday dedi:     “Vayron boʻldi!     Vayron boʻldi buyuk Bobil shahri!     U barcha xalqlarga ichirgan edi     Oʻzining qaynoq fahshu zino sharobidin”.
9.Soʻngra uchinchi farishta uchib kelib, baland ovozda shunday dedi:     – Kimki hayvonga va uning tasviriga sajda qilib, peshanasi yoki qoʻliga tamgʻa qabul qilsa,
10.u Xudoning qahr kosasida soflab tayyorlangan qaynoq gʻazab sharobini ichadi-yu, muqaddas farishtalar va Qoʻzi oldida yonayotgan oltingugurt ichida azob chekadi.
11.Ular azobining dudi abadulabad burqirab turadi. Hayvon va uning tasviriga sajda qilib, hayvon nomli tamgʻani qabul qilganlar kechayu kunduz tinchlik koʻrmaydilar.
12.Bunga Xudo amrini saqlagan va Isoga sodiq qolgan azizlarning sabr-toqati darkor.
13.Shunda osmondan menga gapirayotgan bir ovozni eshitdim:     – Buni yozib ol: Bundan keyin Rabbimiz Iso ummati boʻlib dunyodan oʻtganlar baxtlidir!     – Ha, – deydi Ruh, – ular oʻz mehnatlaridan tinchisin, ularning qilgan ishlari oʻzlariga hamrohdir.
14.Shundan keyin bir yorugʻ bulut koʻrdim. Bulut ustida Inson Oʻgʻliga oʻxshagan Siymo oʻtiribdi; Uning boshida oltin toj va qoʻlida oʻtkir oʻroq.
15.Ma’baddan boshqa bir farishta chiqib, bulut ustida Oʻtirganga baland ovoz bilan shunday dedi: “Oʻrogʻingni ishga solib oʻr, chunki oʻrim-yigʻim vaqti keldi. Mana, yerning hosili yetildi”.
16.Bulut ustida Oʻtirgan oʻrogʻini yerga tashladi, yerning hosili ham oʻrildi.
17.Osmondagi ma’baddan boshqa bir farishta chiqdi. Uning ham oʻtkir oʻrogʻi bor edi.
18.Olovga hukmron yana boshqa bir farishta esa qurbongohdan chiqib keldi. U oʻtkir oʻroqli farishtaga shunday xitob qildi: “Oʻtkir oʻrogʻingni ishga sol, yerdagi uzum boshlarini qirqib ol, chunki yerda uzum pishib shingil-shingil boʻldi”.
19.Farishta oʻrogʻini yerga tashladi, yerdagi uzum boshlarini terib, Xudoning katta qahr-gʻazab charxiga uloqtirdi.
20.Charx shaharning tashqarisida ishga tushdi. Charxdan oqib chiqqan qon daryo boʻlib, bir ming olti yuz oʻq otimi yergacha bordi va otlarning yuganlarigacha chiqdi.

Revelation XV
1.Men osmonda odatdan tashqari ajoyib boshqa bir alomat koʻrdim: qoʻlida oxirgi yetti balo bor yetti farishta. Ana shu balolar bilan Xudoning gʻazabi tamom boʻladi.
2.Men goʻyo olov aralash oynadan yasalgan bir dengizni ham koʻrdim. Hayvonga, uning tasviri, [tamgʻasi] hamda nomining soniga qarshi gʻalaba qozonganlar Xudoning changlarini qoʻlga olib, shu oyna dengizning ustida turgan edilar.
3.Ular Xudo quli Musoning kuyini va Qoʻzining kuyini kuylab, shunday derdilar:     “Yo Rabbiy, Tangri Taolo,     Har narsaga qodir Sarvari koinot!     Sening ishlaring buyuk va ajoyibdir.     Ey elu xalqlar Podshohi!     Sening yoʻllaring toʻgʻri va haqdir.
4.Ey Xudovandi karim!     Kim choʻchimas ekan Sendan?     Kim ulugʻlamas ekan ismingni?     Zero yolgʻiz Oʻzing muqaddassan.     Jamiki ellar huzuringga kelib,     Senga bosh egib sajda qilgaylar.     Barchaga ayon boʻldi odil hukmlaring”.
5.Shundan soʻng qaradim-u, samodagi ma’bad, ya’ni Shahodat Chodiri ochilganini koʻrdim.
6.Yetti baloga hokim yetti farishta toza va porloq zigʻir mato kiygan va koʻksiga oltin kamarlar bogʻlagan holda ma’baddan chiqdilar.
7.Toʻrt jondordan biri yetti farishtaga abadulabad barhayot Xudoning gʻazabi bilan toʻliq yettita oltin kosa berdi.
8.Ma’bad Xudoning ulugʻvorligi va qudratidan dud bilan toʻlib ketdi. Yetti farishtaning yetti balosi tamom boʻlmaguncha, hech kim ma’badga kira olmadi.

Revelation XVI
1.Bundan keyin ma’baddan yetti farishtaga: “Boringlar, Xudoning gʻazabi bilan toʻlib-toshgan yetti kosani yerga toʻkinglar”, – degan baland bir ovoz eshitdim.
2.Birinchi farishta borib kosasini yerga toʻkdi. Oʻzida hayvonning tamgʻasi boʻlgan va uning tasviriga sajda qilayotgan odamlarda ogʻir, jirkanch yiringli yaralar paydo boʻldi.
3.Ikkinchi farishta kosasini dengizga toʻkdi. Dengiz oʻlikning qoniga oʻxshash bir tus oldi va ichidagi butun jonivorlar oʻldi.
4.Uchinchi farishta kosasini daryolarga va buloqlarga toʻkdi, bular ham qonga aylanib ketdi.
5.Suvlar farishtasining shunday deganini eshitdim:     “Yo Rabbiy, Sen barhaqsan,     Hozir bor, azaldan boru muqaddassan.     Sening hukming – odil hukm.
6.Aziz-muqaddaslar va paygʻambarlar qonini toʻkkanlarga     Sen qon ichirding, ular bunga loyiqdir”.
7.Qurbongoh ham tilga kirib, shunday deganini eshitdim:     “Ha, Rabbiy, Tangri Taolo,     Har narsaga qodir Sarvari koinot!     Sening hukmlaring odil va haqqoniydir”.
8.Toʻrtinchi farishta oʻz kosasini quyosh ustiga toʻkdi, quyoshga insonlarni oʻtday yondirish qudrati berildi.
9.Jazirama issiq insonlarni qizdirganda, ular bu ofatlarga hukmi oʻtadigan Xudo sha’niga hamdu sanolar emas, haqoratlar yogʻdirdilar, qilmishlaridan tavba qilmadilar.
10.Beshinchi farishta kosasini hayvon taxtiga toʻkib yubordi, hayvonning saltanati zimistonga chulgʻanib qoldi. Odamlar azobdan tillarini tishladi.
11.Azob va yara-jarohatlaridan nolib, osmondagi Xudoni haqorat qildilar-u, qilmishlaridan tavba qilmadilar.
12.Oltinchi farishta kosasini buyuk Frot daryosi ustiga toʻkdi. Kunchiqardan keladigan shohlarga yoʻl ochilsin deb, daryoning suvi quridi.
13.Bundan keyin ajdaho, hayvon va soxta paygʻambarning ogʻizlaridan chiqayotgan qurbaqanamo uchta yovuz ruhni koʻrdim.
14.Bular ajoyibot yaratadigan jinlarning ruhidir. Ular har narsaga qodir Xudoning ulugʻ kunida boʻladigan jangga barcha jahon shohlarini toʻplash uchun chiqadilar.
15.“Mana, Men oʻgʻri kabi kelyapman!     Baxtlidir hushyor tortgan kishi,     Yalangʻoch yurmayin, aybim koʻrinmasin deb     Kiyimini saqlab turgan kishi!”
16.Ruhlar shohlarni yahudiy tilida Hor-Magidoʻn deyilgan joyga toʻpladilar.
17.Yettinchi farishta kosasini havoga toʻkdi. Samoviy ma’baddagi taxtdan: “Amalga oshdi!” – degan baland bir ovoz chiqdi.
18.Shu vaqt yashinlar chaqnab, ovozlar yangrab, momaqaldiroq guldiradi. Shunday kuchli zilzila boʻldiki, yer yuzida inson yashagandan beri bu qadar kuchli zilzila yuz bermagan edi.
19.Ulugʻ shahar uch boʻlakka boʻlinib ketdi. Majusiylar shaharlari yer bilan yakson boʻldi. Xudoning qaynoq qahr-gʻazab sharobi bilan toʻlgan kosa unga berilsin deb, buyuk Bobil shahri ham Xudoning huzurida xotirlandi.
20.Har bir orol oʻrnidan jildi, togʻlar koʻzdan gʻoyib boʻldi.
21.Osmondan har bir donasi botmon keladigan yirik doʻl insonlar ustiga yogʻildi. Odamlar doʻl balosidan Xudoni haqorat qilishardi, chunki bu balo haddan ziyod edi.

Revelation XVII
1.Yetti kosali yetti farishtadan biri kelib, menga shunday dedi: “Bu yoqqa kelgin, koʻp suvlar boʻyida oʻtirgan buyuk fohishaga chiqarilgan hukmni senga koʻrsataman.
2.Yer yuzi shohlari u bilan fahsh qilardi, yer yuzida yashayotganlar uning zino sharobidan mast boʻlardilar”.
3.Bundan keyin farishta meni Ilohiy Ruh ta’sirida choʻlga olib keldi. U yerda yetti boshli, oʻn shoxli, kufrona nomlar bilan toʻlib-toshgan qip-qizil bir hayvon ustiga mingan xotinni koʻrdim.
4.Xotin qip-qizil, argʻuvon kiyimda, oltin, javohirot, marvaridlar bilan bezangan edi. Uning qoʻlida iflosliklar bilan, zino haromliklari bilan toʻlib-toshgan oltin kosa bor edi.
5.Xotinning peshanasida uning ismi yozilgan edi: “Sir: buyuk Bobil – yer yuzi fohishalari va haromliklari onasidir”.
6.Xotin Xudo azizlari qonidan, Iso shohidlari qonidan mast boʻlganini koʻrdim. Uni koʻrib, gʻoyat darajada hayron boʻldim.
7.Farishta menga dedi: “Nima uchun hayratga tushding? Men senga xotinning va uni koʻtarib yurgan yetti boshli, oʻn shoxli hayvonning sirini aytib beraman.
8.Ana, sen koʻrgan hayvon bor edi, endi yoʻq. U koʻp oʻtmay tubsizlik qa’ridan chiqib, halokatga yoʻliqadi. Yer yuzida yashayotgan va dunyo yaratilgandan buyon hayot kitobiga yozilmagan barcha odamlar hayvonni koʻrib, hayron qoladilar. Chunki u bor edi, hozir yoʻq, ammo yana keladi.
9.Buni anglamoq uchun oʻtkir aqlu idrok darkor. Yetti bosh – xotin ustida oʻtirgan yetti togʻdir.
10.Shu bilan birga yetti podshohdir. Bularning beshtasi mahv boʻldi, bittasi qoldi, boshqasi esa hali kelgan emas; u kelganda ham koʻp vaqt turmaydi.
11.Ilgari bor, hozir yoʻq hayvon esa yetti podshohdan biri boʻla turib, sakkizinchisidir, u halokatga yoʻliqadi.
12.Sen koʻrgan oʻnta shox – oʻn podshoh demakdir. Ular hali saltanatni qoʻlga olgan emas. Ular hayvon bilan birga podshoh boʻlib, bir soat hokimlik qiladilar.
13.Bular bir fikrda boʻlib, qudratni va saltanatni hayvonga topshiradilar.
14.Ular Qoʻzi bilan jang qiladilar, ammo Qoʻzi ularni yengib chiqadi. Chunki Qoʻzi hokimlarning Hokimi – Shohanshohdir. U bilan birga boʻlganlar esa da’vat etilganlar, tanlanganlar, sodiq qolganlardir”.
15.Farishta menga yana shunday dedi: “Fohisha oʻtirgan, sen koʻrgan suvlar – elu xalq, millatlar, elatlar va tillardir.
16.Sen koʻrgan hayvondagi oʻnta shox fohishadan nafratlanadilar. Uni yalangʻochlab, barbod qiladilar, goʻshtini burdalab yeydilar, oʻzini esa oʻtda yondiradilar.
17.Chunki Xudo Oʻzining irodasini bajarishni ularning diliga solgan. Shunday qilib, Xudoning kalomlari bajo kelmagunga qadar, ular bir jon, bir tan boʻlib, oʻz hukmronliklarini hayvonga topshiradilar.
18.Sen koʻrgan xotin – yer yuzi podshohlari ustidan hukmronlik qiladigan buyuk shahardir”.

Revelation XVIII
1.Bundan keyin ulugʻ saltanat sohibi boshqa bir farishtaning osmondan tushayotganini koʻrdim. Uning ulugʻvorligidan yer yuzi yorishib ketdi.
2.U kuchli bir nido bilan bunday dedi:     “Vayron boʻldi! Vayron boʻldi buyuk Bobil!     U jinlarning makoni, har turli yomon ruhning panohi,     Har qanday murdoru manfur qushning panohi boʻldi.
3.U barcha xalqlarga oʻzining qaynoq fahshu zino sharobidan ichirgan edi.     Yer yuzi podshohlari u bilan zinokorlik qilgan edi,     Yer yuzi savdogarlari uning safolaru dabdabalaridan boyib ketdilar”.
4.Shu payt osmondan boshqa bir ovoz eshitdim. U dediki:     “Ey xalqim, undan chiqib keting!     Sherik boʻlmang uning gunohlariga,     Duchor boʻlmang-da balolariga!
5.Koʻkkacha borib yetdi-ku uning gunohi,     Xudo esladi uning nohaqliklarini.
6.Bobil sizga qanday sazo bergan boʻlsa,     Siz ham unga shunday sazo bering!     Qilmishiga yarasha unga ikki barobar sazo bering!     Oʻzi tayyorlagan ichimlikdan ikki barobar toʻldirib unga ichiring!
7.U naqadar kekkayib dabdaba surgan boʻlsa,     Unga shu qadar azob va gʻam-gʻussa orttiring!     U oʻzicha: “Tul emas, men malikaman,     Gʻam-gʻussa ham koʻrmayman”, – deb aytdi-ku.
8.Shu bois uning taqdiridagi baloyu ofatlar –     Oʻlim, gʻam-gʻussayu qahatchiliklar     Bir kunning oʻzida qoʻpajak.     U oʻtda yoqilib kul boʻlajak.     Qudratlidir uni hukm qilguvchi Xudoyi Taolo”.
9.Bobil bilan zino qilib, kayf-safo surgan yer yuzi podshohlari undagi yongʻin tutunini koʻrib, uning holiga boʻzlab yigʻlaydilar.
10.Bobilning azob-uqubati dahshatidan qoʻrqib, uzoqda turib deydilar:     “Voy, sening holingga voy!     Ey buyuk shahar, mustahkam Bobil!     Bir soatdayoq senga jazo keldi!”
11.Yer yuzi savdogarlari ham uning holiga yigʻlab motam tutadilar. Chunki ularning mollarini endi hech kim sotib olmaydi.
12.Oltin, kumush, javohirot va marvaridlar; atlasu shoyi, argʻuvonu qirmizi gazlamalar; har turli xushboʻy yogʻochlar, fil suyagidan yasalgan har xil buyumlar; eng qimmatbaho yogʻochdan, misdan, temirdan va marmardan yasalgan turli buyumlar;
13.dolchin, atirlar, xushboʻy tutatqilar, moylar va smolalar, sharob, zaytun yogʻi, sara un va bugʻdoylar; qoramol va qoʻylar, otlaru aravalar, shuningdek, odamlarning jonini ham, tanini ham sotib oladigan boshqa hech kim boʻlmaydi.
14.Sen jondan yaxshi koʻrgan mevalar qoʻlingdan ketdi. Butun davlatu shavkating nom-nishonsiz yoʻq boʻlib ketdi.
15.Bu mollar bilan savdo-sotiq qilib, boyib ketgan savdogarlar Bobilning azob-uqubat dahshatidan qoʻrqib, uzoqda turganlaricha yigʻlab, zorlab, deydilar:
16.“Ahvolingga voy, voy!     Shoyi, atlas, qirmizi kiyimlar ila yasangan,     Oltin, javohirot, marvaridlar ila bezangan     buyuk shahar!
17.Shunday boyliging bir soatdayoq yoʻq boʻlib ketdi”.     Har bir dargʻa, kemachi va kema yoʻlovchisi, dengizda savdo-sotiq qiluvchilarning hammasi uzoqda turganlaricha,
18.shahardagi yongʻindan oʻrlayotgan dudga qarab: “Qanday shahar bu buyuk shaharga oʻxshaydi?!” – deb faryod chekardilar.
19.Ular boshlariga kul sochib, faryod chekib, ingrab dod solardilar: “Voy holingga, voy, ey buyuk shahar! Dengizdagi kemalarga ega boʻlganlarning hammasi sening qimmatbaho mollaringdan boyigan edi. Endilikda u bir soatdayoq xarobaga aylandi!”
20.Shodlaning uning holiga, ey osmon,     Ey aziz-muqaddaslar, havoriylaru nabilar!     Zero Xudo uni hukm qilib, oʻchingizni oldi.
21.Keyin kuchli bir farishta tegirmon toshiga oʻxshash katta toshni koʻtarib dengizga uloqtirdi-da, shunday dedi:     “Mana shunday shiddat-la qulab tushgusi     Buyuk shahar Bobil!     Endi u aslo qad koʻtarmas.
22.Changchilar, ashulachilar, naychiyu surnaychilar ovozi endi eshitilmas senda.     Endi san’at ham, san’atkor ham sendan chiqmas.     Tegirmon charxining tovushi ham aslo eshitilmagay senda.
23.Endi chiroq ham senga shu’la sochmas,     Kuyov bilan kelinning ovozi ham kelmagay sendan.     Savdogarlaring yer yuzining katta a’yonlari edi,     Sehrgarliging bilan butun xalqlar aldangan edi”.
24.Paygʻambarlar, aziz-muqaddaslar va yer yuzida oʻldirilganlarning hammasining qoni Bobildan topildi.

Revelation XIX
1.Bundan keyin osmonda katta olomonning gʻala-gʻovuriga oʻxshash baland ovozlar eshitdim:     “Halleluya!     Xudoyimizga tegishlidir najotkorlik, ulugʻvorlik, kuch va qudrat.
2.Uning hukmi haq va toʻgʻridir.     Yer yuzini oʻz zinosi bilan buzgan buyuk fohishani U hukm qildi,     Oʻz qullarining xunini undan oldi”.
3.Ikkinchi marta dedilar:     “Halleluya!     Bobilning dudi abadulabad burqiragay”.
4.Shu payt yigirma toʻrt nafar oqsoqol va toʻrt jondor oʻzlarini yerga tashlab: “Omin! Halleluya!” – deya taxtda oʻtirgan Xudoga sajda qildilar.
5.Keyin taxtdan bir ovoz keldi:     “Ey Xudoyimizning barcha qullari,     Undan qoʻrquvchi kattayu kichiklar,     Unga hamdu sano aytinglar!”
6.Soʻngra koʻp xaloyiq, shovullagan suvlar, gumburlagan momaqaldiroqqa oʻxshash sadolar eshitdim. Ular shunday derdi:     “Halleluya!     Har narsaga qodir Xudoyimiz,     Sarvari koinot Shoh oʻrnini oldi.
7.Uning izzat-hurmatini bajo keltiraylik,     Sevinib xursand boʻlaylik!     Qoʻzining nikoh soati yetdi,     Uning kelini oʻzini hozirladi”.
8.Kiyinish uchun kelinga pok, oppoq shoyi berildi. Shoyi – aziz-muqaddaslarning solihligidir.
9.Soʻng farishta menga:– Yoz! – dedi, – Qoʻzining nikoh oqshomiga chaqirilganlar baxtiyordir!     Yana menga:– Bular Xudoning haq soʻzlaridir, – dedi.
10.Men unga sajda qilish uchun oyoqlariga yiqildim. Lekin u menga shunday dedi:     – Zinhor bu ishni qilma! Men sening hamkoringman, shuningdek, Isoning shohidi boʻlgan hamma birodarlaringning hamkoriman. Xudoga sajda qil! Zero Isoga shohidlik paygʻambarlik ruhi bilan tengdir.
11.Bundan keyin osmon ochilib, u yerda bir oq ot turganini koʻrdim. Otliqning ismi Sodiq va Haq edi. U odilona hukm chiqarib, jang qiladi.
12.Uning koʻzlari olov alangasiday. Boshida koʻp toji bor, peshanasiga esa Oʻzidan boshqa hech kim bilmaydigan bir ism yozilgan.
13.U qonga boʻyalgan kiyim kiygan, Unga “Xudoning Kalomi” deb nom berilgan edi.
14.Pok, oppoq shoyi kiygan samoviy qoʻshinlar oq otda Uning ketidan borardi.
15.Xalqlarga shikast berish uchun Uning ogʻzidan bir keskir shamshir chiqib turardi. Qoʻlida temir tayoq bilan ularni boqadigan Oʻshadir. Har narsaga qodir Xudoning qaynoq qahr-gʻazab sharobini tayyorlashga moslangan charxni Oʻzi bosadi.
16.Uning kiyimi va belida shunday bir ism yozilgan: “Hokimlarning Hokimi – Shohanshoh”.
17.Shundan soʻng quyosh ustida turgan bir farishtani koʻrdim. U baland ovoz chiqarib, osmon oʻrtasidan uchib borayotgan barcha qushlarga shunday xitob qildi: “Xudoning buyuk bazmiga kelinglar!
18.Shohlar, sarkardalar, kuchlilar murdasini, otu otliqlar murdasini, hamma erkinu tutqinlar, kattayu kichiklar murdasini xomtalash qilish uchun toʻplaninglar!”
19.Shundan keyin men hayvonni, yer yuzi shohlarini, ularning qoʻshinlarini koʻrdim; ular ot mingan Chavandoz bilan Uning qoʻshinlariga qarshi jang qilish uchun bir yerga toʻplangan edilar.
20.Hayvon va uning oldida gʻaroyibotlar qilgan soxta paygʻambar asir tushdilar. Hayvonning tamgʻasini qabul qilib, uning tasviriga sajda qilganlarni oʻz gʻaroyibotlari bilan aldagan soxta paygʻambar ana shu edi. Har ikkovi ham oltingugurt bilan yonayotgan otash koʻliga tiriklayin tashlandi.
21.Boshqalar esa ot mingan Chavandozning ogʻzidan chiqqan shamshir bilan oʻldirildi. Hamma qushlar ularning goʻshtini yeb toʻydi.

Revelation XX
1.Qoʻlida tubsizlik qa’rining kaliti va katta zanjir bilan osmondan tushayotgan farishtani koʻrdim.
2.Farishta ajdahoni, ya’ni iblis va shayton deb atalgan almisoq ilonini tutib, uni ming yil muddatga kishanlab qoʻydi.
3.Ming yil tamom boʻlgunga qadar yana xalqlarni aldamasin deb, uni tubsizlik qa’riga tashlab qamab qoʻydi va uning ustiga muhr bosdi. Ming yil oʻtgandan keyin qisqa bir muddatga uni ozod qilish kerak.
4.Men taxtlarni va taxtda oʻtirganlarni koʻrdim. Ularga hukm etish huquqi berilgan edi. Isoning shahodati va Xudoning kalomi tufayli boshi olinganlarning jonini ham koʻrdim. Bular hayvonga va uning tasviriga sajda qilmagan, peshanalari va qoʻllariga uning tamgʻasini qabul qilmaganlar edi. Ular tirilib, Masih bilan ming yil hukm surdilar.
5.Qolgan oʻliklar ming yil tamom boʻlgunga qadar tirilmadi. Bu – birinchi qiyomatdir.
6.Birinchi qiyomatda ishtirok etadiganlar baxtiyor va muqaddasdir. Ikkinchi oʻlim ularga hokim emas. Ular Xudoning va Masihning ruhoniylari boʻlib, U bilan ming yil hukm suradilar.
7.Ming yil tugagach, shayton oʻz zindonidan ozod etiladi.
8.Yerning toʻrt burchagidagi xalqlarni, Ya’juj-Ma’jujni aldab vasvasa qilish va jangga toʻplash uchun zindondan chiqadi. Ularning soni dengiz qumiday son-sanoqsizdir.
9.Ular yer yuzi tekisligiga chiqib, muqaddaslar manzili va aziz shaharni qurshab oldilar. Shu payt Xudo osmondan oʻt yogʻdirib, ularni qirib tashladi.
10.Ularni aldagan iblis esa hayvon va soxta paygʻambar boʻlgan olovli va oltingugurtli koʻlga tashlandi. U yerda ular kechayu kunduz, ilalabad azob chekadilar.
11.Keyin buyuk bir oq taxt va taxtda oʻtirgan Siymoni koʻrdim. Uning huzuridan yeru osmon qochar edi, lekin ularga joy topilmadi.
12.Men Xudo taxti oldida turgan katta-kichik oʻliklarni koʻrdim. Kitoblar ochildi. Hayot kitobi degan boshqa bir kitob ham ochildi. Oʻliklarning har biri, kitoblarda yozilgani boʻyicha, qilmishlariga yarasha hukm etildi.
13.Dengiz oʻzidagi oʻliklarni berdi, oʻlim ham, tamugʻ ham oʻzlaridagi oʻliklarni berdi, har bir kishi qilmishlariga yarasha hukm etildi.
14.Oʻlim va tamugʻ olov koʻliga tashlandi. Mana bu olov koʻli – ikkinchi oʻlimdir.
15.Ismlari hayot kitobida yozilmaganlarning hammasi olov koʻliga tashlandi.

Revelation XXI
1.Shundan keyin men yangi bir osmon va yangi bir yerni koʻrdim. Avvalgi yeru osmon gʻoyib boʻlgan edi, dengiz ham endi yoʻq edi.
2.Men, Yuhanno, tabarruk shahar – Quddusni koʻrdim; u kuyovi oldiga bezanib chiqayotgan kelin kabi osmondan, Xudo huzuridan tushayotgan edi.
3.Men Arshi A’lodan kelgan baland bir ovozni eshitdim, u shunday dedi:     “Mana, Xudoning makoni insonlar aro!     Xudoning Oʻzi odamlar ichra yashar.     Ular Xudoning xalqi boʻlgay,     Xudoning Oʻzi ular ichra maskan qilgay.
4.Xudo ularning koʻzidagi har bir yoshni artib olur.     Endi oʻlim sira boʻlmas.     Huzun ham, faryod ham, ogʻriq ham boʻlmas.     Zero avvalgilar oʻtib ketdi”.
5.Taxtda oʻtirgan Siymo: “Mana, Men hammasini yangi qilib yaratyapman!” – dedi. Keyin menga: “Bularni yozib qoʻy, bu soʻzlar ishonchli va haqqoniydir!” – dedi.
6.Soʻng menga qarab, dedi: “Amalga oshdi! Ibtido va Intiho, Bosh va Soʻng Oʻzimman. Men chanqaganga obi hayot bulogʻidan tekin bahra beraman.
7.Gʻolib kelganga bular nasib qiladi. Men uning Xudosi boʻlaman, u Mening oʻgʻlim boʻladi.
8.Ammo qoʻrqoq, imonsiz, nopok, qotil, zinokor, jodugar, butparast va hamma yolgʻonchilarning qismati olov va oltingugurt bilan yonayotgan koʻldadir. Bu ikkinchi oʻlimdir”.
9.Shu payt oxirgi yetti baloga toʻldirilgan yettita kosani ushlagan yetti farishtadan biri oldimga keldi va men bilan gaplashib: “Bu yoqqa kel, Qoʻziga kelin boʻladigan ayolni senga koʻrsataman”, – dedi.
10.Farishta meni Ilohiy Ruhning ta’sirida baland, yuksak bir toqqa olib chiqdi-da, menga koʻkdan, Xudo huzuridan tushayotgan tabarruk shahar – Quddusni koʻrsatdi.
11.Shahar Xudoning ulugʻvor jamoli bilan balqir, uning sayqali qimmatbaho tosh, billur olmosga oʻxshar edi.
12.Uning devori qalin va baland edi; oʻn ikki darvozasi boʻlib, darvozalari ustida oʻn ikkita farishta oʻltirar edi. Darvozalarda ismlar – Bani Isroilning oʻn ikki qabilasi nomlari yozilgan edi.
13.Sharqdan uch, shimoldan uch, janubdan uch va gʻarbdan uch darvoza bor edi.
14.Shahar devorlarining oʻn ikki poydevori boʻlib, ularda Qoʻzining oʻn ikki havoriysi nomlari yozib qoʻyilgan edi.
15.Men bilan gaplashgan farishtaning qoʻlida shaharni, uning darvozalariyu devorini oʻlchash uchun oltindan bir oʻlchagichi bor edi.
16.Shahar toʻrtburchak shaklda joylashgan, uning boʻyi eni bilan teng edi. Farishta shaharni oʻlchagich bilan oʻlchadi, u oʻn ikki ming oʻq otimi ekan. Uning eni, boʻyi va balandligi bir-biriga teng edi.
17.Farishta shaharning devorlarini ham oʻlchadi; u insonlar oʻlchovida ham, farishtalar oʻlchovida ham yuz qirq toʻrt tirsak chiqdi.
18.Devorlar olmosdan, shahar esa shishaday tiniq, sof oltindan qurilgan edi.
19.Shahar devorlarining poydevorlari turli qimmatbaho toshlar bilan bezatilgan edi: birinchi poydevor olmosdan, ikkinchisi koʻk yoqutdan, uchinchisi aqiqdan, toʻrtinchisi zumraddan edi.
20.Beshinchisi firuza, oltinchisi la’l, yettinchisi sariq yoqut, sakkizinchisi koʻk zumrad, toʻqqizinchisi zabarjad, oʻninchisi yashil aqiq, oʻn birinchisi lojuvard, oʻn ikkinchisi binafsharang yoqutdan edi.
21.Oʻn ikki darvoza – oʻn ikki marvariddan iborat edi, ya’ni har bir darvoza bitta marvariddan yasalgan edi. Shaharning koʻchasi esa bamisoli shaffof shishadek, sof oltindan edi.
22.Bu shaharda ma’bad koʻrmadim. Chunki har narsaga qodir Xudoyi Taolo va Qoʻzining Oʻzi shaharning ma’badidir.
23.Shaharni yoritish uchun quyoshga yoki oyga ehtiyoj ham yoʻq. Chunki Xudoning ulugʻvor jamoli uni yoritadi, Qoʻzining Oʻzi uning yoritqichi boʻladi.
24.[Qutulgan] xalqlar shaharning nurida yurishadi. Yer yuzi podshohlari unga oʻz shon-shuhratlarini keltiradilar.
25.Shahar darvozalari kun boʻyi ochiq turadi, sira yopilmaydi, chunki u yerda tun boʻlmaydi.
26.Xalqlarning barcha davlatu savlati unga kiritiladi.
27.Lekin hech qanday murdor narsa, hech bir razil yoki yolgʻonchi kishi unga kirmaydi; faqat Qoʻzining hayot kitobida yozilganlar kiradi.

Revelation XXII
1.Farishta menga Xudoning va Qoʻzining taxtidan chiqib, shahar koʻchasi boʻylab oqayotgan billurday tiniq obi hayot daryosini koʻrsatdi.
2.Daryoning u yogʻida ham, bu yogʻida ham har oyda bir, ya’ni yilda oʻn ikki marta hosil beradigan hayot daraxti bor edi. Bu daraxtning barglari xalqlarga shifo baxsh etadi.
3.Boshqa hech qanday la’nat qolmaydi. Shaharda Xudoning va Qoʻzining taxti boʻladi, Uning qullari Unga xizmat qiladi.
4.Ular Uning yuzini koʻrib turadi, Uning ismi ularning peshanasiga yozilgan boʻladi.
5.U yerda boshqa tun boʻlmaydi; chiroqqa ham, quyosh yogʻdusiga ham ehtiyoj boʻlmaydi. Chunki Xudoyi Taolodan ularga nur yogʻilib turadi, ular esa to abad hukmronlik qiladilar.
6.Farishta menga shunday dedi:– Bu soʻzlar ishonchli va haqqoniydir. Aziz paygʻambarlarni ruhlantirgan Xudoyi Taolo yaqin orada yuz berishi muqarrar boʻlgan voqealarni oʻz qullariga bildirish uchun farishtasini yubordi.
7.“Mana, Men tezda kelaman!     Bu kitobning bashoratli kalomlariga     Rioya qilganlar baxtiyordir!”
8.Men, Yuhanno, bularni koʻrdim va eshitdim. Bularni koʻrib eshitganimda, menga koʻrsatgan farishtaning oyoqlariga yiqilib sajda qilmoqchi boʻldim.
9.Ammo u menga:     – Zinhor bu ishni qilma! Men sening hamda birodarlaring – paygʻambarlarning hamkoriman, shuningdek, bu kitobning soʻzlariga rioya qiluvchilarning hamkoriman. Xudoga sajda qil! – dedi.
10.Keyin menga yana shunday dedi:     – Bu kitobning bashoratli kalomlarini muhrlab sir saqlama, chunki vaqt yaqindir.
11.Fosiq, mayli, yomonlik qilaversin; nopok, mayli, ifloslik qilaversin. Solih esa toʻgʻri ish qilaversin va muqaddas kishi oʻzini muqaddas saqlasin.
12.“Mana, Men tez kelaman, qarimtam Oʻzim bilan.     Har kimga qilmishiga yarasha sazo bergumdir.
13.Men Ibtido va Intiho, Avvaliyu Oxiri,     Bosh va Soʻngdirman”.
14.Qanday baxtlidir kiyimlarini yuvganlar, hayot daraxti mevasidan yeb, shahar darvozalaridan kirish huquqiga ega boʻlganlar!
15.Tashqarida esa itlar, jodugarlar, zinokorlar, qotillar, butparastlar, yolgʻon-makrga ruju qoʻyganlarning hammasi boʻladi.
16.“Men – Iso Oʻz farishtamni oldingizga yubordim,     Toki u bu toʻgʻrida jamoatlarimga shahodat bersin.     Men Dovud avlodidan kelib chiqqan Zot,     Yorugʻ tong yulduzidirman”.
17.Ruh ham, Kelin ham: “Kel!” – deb chorlayapti. Eshitgan kishi ham: “Kel!” – desin. Chanqagan kelsin, xohlagan hayot suvidan tekin bahra olsin.
18.Bu kitobning bashoratli kalomlarini eshituvchi har bir kishiga shahodatim shu: kimda-kim bularga biror narsa qoʻshsa, Xudo bu kitobda yozilgan balolarni unga taqdir qiladi.
19.Kimda-kim bu kitobda bashorat qilib aytilgan soʻzlardan biror narsani olib tashlasa, Xudo uni bu kitobda yozilgan hayot daraxtidan va muqaddas shahardan mahrum qiladi.
20.Bu gaplarning Shohidi: “Ha, Men tez kelaman!” – deyapti.     Omin! Kel, yo Rabbimiz Iso!
21.Rabbimiz Iso Masihning inoyati barchangizga yor boʻlsin. Omin.
